THU CIIM
========

Mate
Chapter 1
Jesu Chrih Ei Sawnlam
	(Mate 1:1) Abraham ei capa, David tei capa, Jesu Chrih ei sawnlam kha cawla krakue.
	(Mate 1:2) Abraham kha Isaac kei pai, Isaac kha Jacob pei pai, Jacob kha Judah awn a nautuei pai.
	(Mate 1:3) Judah kha Perez awn Zerah ei pai, an nawi Tamar, Perez kha Hezron ei pai, Hezron kha Ram ei pai.
	(Mate 1:4) Ram kha Amminadab pei pai, Amminadab kha Nahshon ei pai, Nahshon kha Salmon ei pai.
	(Mate 1:5) Salmon kha Boaz ei pai, Rahab awn an ca, Boaz kha Obed tei pai, Ruth awn an ca, Obed kha Jesse ei pai la krakue.
	(Mate 1:6) Jesse kha Hrangpuei David tei pai la krakue. David kha Solomon ei pai, Uriah ei chru Bathsheba awn an ca la krakue.
	(Mate 1:7) Solomon kha Rehoboam ei pai, Rehoboam kha Abijah ei pai, Abijah kha Asa ei pai.
	(Mate 1:8) Asa kha Jehoshaphat tei pai la krakue. Jehoshaphat kha Joram ei pai, Joram kha Uzziah ei pai.
	(Mate 1:9) Uzziah kha Jotham ei pai, Jotham kha Ahaz ei pai, Ahaz kha Hezekiah ei pai.
	(Mate 1:10) Hezekiah kha Mannasseh ei pai, Manasseh kha Amawn ei pai, Amawn kha Josiah ei pai.
	(Mate 1:11) Josiah kha Jeconiah awna nautuei pai, akhapoetta Babylon la tut hei u kue.
	(Mate 1:12) Babylon la am tuh hei kawnna: Jeconiah kha Shealtial ei pai la tang ein Shealtial kha Zerubbabel nei pai.
	(Mate 1:13) Zerubbable kha Abihud ei pai, Abihud kha Eliakim ei pai, Eliakim kha Azor ei pai,
	(Mate 1:14) Azor kha Zadok ei pai, Zadok kha Achim ei pai, Achim kha Eliuk ei pai.
	(Mate 1:15) Eliuk kha Eleazar ei pai, Eleazar kha Matthan ei pai, Matthan kha Jacob pei pai.
	(Mate 1:16) Jacob kha Mary ei vaa Joseph pei pai, Ani ein Messiah la am sui Jesu cana kue.
	(Mate 1:17) Abraham ei David hrila sawn hleili, David tei Babylon la tutoemnak hrila sawn hleili, tutoemnak Babylon ei Messiah hrila sawn hleili lawh kue.
Jesu Chrih Ei Hminak
	(Mate 1:18) Jesu Chrih kha cawmueihla hmikue: Anawi Mary kha Joseph pei chru la, am beek poetta, atoengla oeh an awmpha ah Hmueichra Ciim awn pooi kue.
	(Mate 1:19) Avaa Joseph kha chrang dueng la, akranak awn Mary ei thangthed tei oeh yahlue ein a rawk duem eila, ngaihtueh kue.
	(Mate 1:20) Khanaphi khacawh a ngaihtueh poetta, Bawipa ei fanchrang ani ei mangah danglaw ein, David tei capa Joseph, Mary na chrunak eila oeh lue, hatulatiah Hmueichra Ciim awn ani ein amaw pooina kue a ti.
	(Mate 1:21) Ani tongpa la cakom; a ming Jesu la na suiyei, hatulatiah ani ein a chrangtu khuui yei.
	(Mate 1:22) Bawipa ein Sanghma awn a toektu avan tuboeih kuem kue.
	(Mate 1:23) Boen u, nuta ciim pooikom, tongpa la ca ei, Ani Imanuel la, a ming sui u ei, khacawh ei asuilam kha Fanpuhri nim eppa awmkue tinak ni.
	(Mate 1:24) Ippueng Joseph a letlawah, Bawipa ei Fanchrang ein a toek mueihla, Mary chruna kue.
	(Mate 1:25) Khanaphi tongpa la oeh a capha ei chrueih, nuta ciim la ngoengsou kue.
Chapter 2
Hmuhmat Tuei Beeknak
	(Mate 2:1) Judah ram Bethlehem khawah, Herod Hrangpuei la, akrapoetta Jesu hmi khoenkue. Hnilaw vang ei hmuhmattu Jerusalem la sutlaw u kue.
	(Mate 2:2) Judahtuei Hrangpuei hawanum a hmi? Hatulatiah hnilaw vangah a aiisi kam hmuh ein ani beekei la kam law kue am ti.
	(Mate 2:3) Herod Hrangpuei ein khacawh a yaak ah, Jerusalem khawchrang avan awn luehmaih u kue.
	(Mate 2:4) Tairuetungtu avan awn chrang hmuei thukhoen tikkhit puengtu kruum hei ein ahawla Messiah hmi ei tila doed hei kue.
	(Mate 2:5) Judah ram Bethlehem khawah hmi ei am ti, hatulatiah Sanghma ein cawmueih la ru kue:
	(Mate 2:6) Judah ram Bethlehem khaw nangkha Judah kruem pueng toengpangtu khuiah, ayawi soeih la oeh na kra ei; hatulatiah nang ei khuiah Judah kruem pueng awm lawei, ani ein ka chrang Israeltu coei hei yei.
	(Mate 2:7) Khanei Herod kha hmuhmattu khueu hei duem ein amni eila, ahawtipoetta adanglaw doed hei tueptuep kue.
	(Mate 2:8) Khanei, "Bethlehem khawla ceit u na, amaw thana u na yap u, nam hmuhah, nih thenlaw bai u, keihaw ka ceitkom ani ka be ei," tiein tuei hei kue.
	(Mate 2:9) Fanpuhri ei thu am ngaih kawnna ceit u ein hnilaw lamei am hmuh aiisi am hmaiah ceit ein amaw ei awmnak hmun am pha ah aiisi duei kue.
	(Mate 2:10) Khacawh ei aiisi am hmuh baiah anuila yeikraihe u kue.
	(Mate 2:11) Im khuila am luh ah, a nawi mary awn amaw hmuh u ein koop u ein ani beh u kue. Khanei am khawhtu hmong u ein hrui, frankincense, myrrh, peekduentu am peek.
	(Mate 2:12) Herod teila oeh am latbai yeila Fanpuhri ein mangah mana hei ein afei lam awn am khaw la lat u kue.
Egypt La Dawngnak
	(Mate 2:13) Am ceh konna, Fanpuhri ei fanchrang Joseph pei mangah danglaw ein a toek, boen, thouna amaw awn a nawi la na, Egypt la dawng, oeh kan then ei chrueih akhala awm u; hatulatiah Herod tein a ngon eila, amaw yap law ei tikue.
	(Mate 2:14) Khatiein Joseph thou ein amaw awn anawi la ein than khuiah Egypt la dawng u kue.
	(Mate 2:15) Herod a sih hrila, akhala awm u kue. Cawhkha Egypt khaw lamei ka ca, ka khue bai tila, Bawipa ein Sanghma awn a toek kuempueng la krakue.
Herod Tei Amaw Ngonnak
	(Mate 2:16) Khanei hmuhmattu ein am theinak, Herod tein hmat ein akawthehe kue, hmuhmat tuei la niin hmat ein Jerusalem awn ayungkeu tveei kumhnih awn akai yei amaw tongpa avan ngon eila chrang tuei kue.
	(Mate 2:17) Sanghma Jeremiah awn a toek kuem kue.
	(Mate 2:18) Ramah khawah anui la oe hngoek nak awn kiunak awi nim yak, a catuei hmokla Rachel kiu ein a lungsin oeh dip hlot kue, hatulatiah a catu oeh awm u kue.
Nazareth Khawla Latnak
	(Mate 2:19) Khanaphi Herod a sih ah, Egypt ram ah awmpueng Joseph pei mangah Bawipa ei fanchrang hmuh ein.
	(Mate 2:20) Thouna, amaw awn anawi lana Israel ram la ceit; hatulatiah amaw ei hringnak yappueng sikhoen kue a ti.
	(Mate 2:21) Khatiein Joseph thou ein amaw awn anawi la ein Israel ramla ceit kue.
	(Mate 2:22) Khanaphi Archelaus kha, a pai yei hungah Judah ram kruemkue ti a yakah, akhala a ceh eila krih ein a mangah Fanpuhri ein taih ein Kalile ram la ceit kue.
	(Mate 2:23) Nazareth la am sui yei khaw la ceit ein awm kue, Nazareth chrangla sui u ei tila Sanghma awn toek ei thu kuem kue.
Chapter 3
Baptisma Johan Ei Thuthang
	(Mate 3:1) Akhapoetta Baptisma Johan lawh kue. Judah ram khawtau hmuah thutoek kue.
	(Mate 3:2) Yut u, hatulatiah Fankhaw ram et khoen kue.
	(Mate 3:3) Cawhkha Sanghma Isaiah ein a toek mala krakue, khawtau hmuei viik awi kha, Bawipa ei lam prang u, a lam duengsak u tikue.
	(Mate 3:4) Tuboeih Johan kha kalauk muei awn tah suisa ein a cawi ah mehvuen thomrui awn pinkru ein khangkhip awn khoilutuising a buh la krakue.
	(Mate 3:5) Akhapoetta Jerusalem ei chrangtu, Judah chrang van awn Jordan tuikengah awmpueng avan Johan eila ceit u kue.
	(Mate 3:6) Am katnak toek u ein Jordan tuinu ah ani ein Baptisma pe hei kue.
	(Mate 3:7) Khanaphi Farisetu awn Sadduceetu Baptisma u eila, am law hmuh ein a toek hei, nangmih ruiibooi yei cachrahtu lawtom pueng kawthed nak dawngtak eila hauein ni toek u kue num? tina hei kue.
	(Mate 3:8) Khatiein yutnak awn koekpueng la theipai u.
	(Mate 3:9) Kam pai Abraham kam tahkue tila oeh ngai u, hatulatiah cawh ei lungtu haw Abraham ei cala Fanpuhri ein prang hning kue.
	(Mate 3:11) Singtuei pra eppa hreitaak khoen la krakue; khatiein singpoeng aveh la oeh theipueng tukpitta mei khui la fih ei tikue.
	(Mate 3:11) Kei yein yutnak Baptisma tui awn kan pe u ei, khanaphi ka hnu la lawpueng kha kei la huhamah ngaiein a khawdawk hnon eila oeh ka koih kue; Ani ein mei Hmueichra Ciim awn baptisma ni pe u ei.
	(Mate 3:12) A kutta caang yahnak phra pom ein a caangtu acim la yah hei ein caangtaktu khei khuiah khoem hei ein, ahiitu oeh sihlotpueng mei awn khum ei Johan ein tikue.
Jesu Ei Baptisma Hmuhnak
	(Mate 3:13) Akhapoetta Jesu kha Baptisma hmuh eila kalile ram lamei Jordan tuikeng Johan eila lawh kue.
	(Mate 3:14) Kei va nang ein baptisma nan peek ei ngaih ein hret, kei yeila na law? tiein Johan ein ana manak.
	(Mate 3:15) Khanaphi Jesu ein ani a hlan, tuboeih cawh ni bisak, hatulatiah duengnak avan akuemnak eila cawh ei ninglam kha nim hamla koek kue a tiah Johan ein dou ein baptisma peh kue.
	(Mate 3:16) Baptisma a hmuh konna Jesu tuiyei ka law hrit ein Fankhaw hmongkru kue Hmueichra Ciim kha muem mueihla krumlaw ein Bawipa ei fanna a cuk hmuh kue.
	(Mate 3:17) Fankhaw lamei awi kha boen u, cawh kha ka yongnak capa la krah ein, ani ka yeinahe kue a ti.
Chapter 4
Jesu SuekSaw Nak
	(Mate 4:1) Khakonna khawram ei suek sawnak a hmuh ei hmokla Hmueichra ein Jesu khawtau hmu la thak kue.
	(Mate 4:2) Hnuep likip awn than likip ai a yeih konna, Jesu ai tawi kue.
	(Mate 4:3) Sueksaw pueng lawh ein, Fanpuhri ei cala na kra ah, cawh ei lungtu vaipi la tang eila toek tina kue.
	(Mate 4:4) Jesu ein chrang kha vaipi doeng awn hringnak cawm eila oeh kra ein, Fanpuhri ei rongah lutlaw pueng poeng awn hringnak cawm eila thucim ah lawh kue tiein hlan kue.
	(Mate 4:5) Khanei khawram ein Jesu khawpuei ciim khuila cehpuei ein beekim ei sowah dueihsak kue.
	(Mate 4:6) Fanpuhri ei capa la na kra ah, namah moeng kru, hatulatiah nang ei hamla, ani ein a fanchrangtu toek hei kom na khaw lungah oeh na sukdeng eila, am kut awn nih bom u ei tila thuciim ah lawh kue a ti.
	(Mate 4:7) Na Bawipa Fanpuhri oeh na noekdah ei tila phih lawh kue tiein Jesu ein hlan kue.
	(Mate 4:8) Khawram ein hlueng he pueng khawcung la Jesu cehpuei bai ein leidek fan ei ramtu avan awn am hlueng tainaktu hmuh kue.
	(Mate 4:9) Kei koopna nan beek ah, cawhtu avan nang kan pe ei tina kue.
	(Mate 4:10) Khanei Jesu ein, khawram, ceit, hatulatiah na Bawipa Fanpuhri beh na, a bi doeng na bi eila thuciim ah lawhkue a tinak.
	(Mate 4:11) Khakonna ani khawram ein cehta ein; ani tupei u kue, fanchrangtu sutlaw u ein.
Jesu Ei Bibi Tuennak
	(Mate 4:12) Johan thong a krum Jesu ein yah ein kalile la latbai kue.
	(Mate 4:13) Nazareth khaw cehta ein Naphtali ram awn Zebul awn ramri tuili kengah awmpueng kapernaum khawah awm kue.
	(Mate 4:14) Cawhkha Sanghma Isaiah ei a toek akuemnak la krakue:
	(Mate 4:15) Atoektah kha, Zebulon ram awn Naphtali ram, tuili keng cehnak lam, Jordan tuinu raiueang, khuifeituei awmnak kalile ram eitu,
	(Mate 4:16) Hmuep khuiah ngoi pueng chrangtu ein vangnak anui hmuh u ein sihnak hnim awn sihnak ram khuiah ngoi pueng tuei am fanna khawthai lawh kue.
	(Mate 4:17) Akhapoetta tuen ein Fankhaw ram etlaw kue yut u tila thutoek kue.
Hnuhrui Cuektu
	(Mate 4:18) Kalile tuili kengah Jesu a cehvengah, a nau Andrew awn Peter la amsui Saimon, phoeinau rawi hmuh kue, anni kha tuiliah vaivoi nih ein ngayap nih kue.
	(Mate 4:19) Nih hruilaw nih, chrangpang pueng la kan prang nih ei tinak rawi kue.
	(Mate 4:20) An vaitu rawk nih ein hruihrit nih kue.
	(Mate 4:21) Khanei ceitbai u ein, afei phoeinau rawi a hmuh, Zebedee ei ca Jame awn a nau Johan, an pai Zebedee awn kongkhuiah awm u ein, am vaitu prangthan u kue.
	(Mate 4:22) A khueu rawi yei, an pai awn kong cehta hrit nih ein ani hrui nih kue.
Jesu Ein Hnat Pueng Cangsak
	(Mate 4:23) Jesu kha kalile ram ayung yoeuveng ein am Sinakok ah theithang hei ein ram thuthang toek ein hnatnak poeng awn neh poeng cangsak kue.
	(Mate 4:24) Ani ei mawng Syria ram avanna thangein ani eila hnat pueng tu avan, neh ahaha awn natnak odpuengtu, khawram ei awmnaktu, tuengdang puengtu, agoukhemtu lawpuei u ein cangsak hei kue.
	(Mate 4:25) Kalile ram, Decapolis ram, Jerusalem khaw, Judah ram, Jordan tuirai vang ei chrang doemhe ein a hnuhrui u kue.
Chapter 5
Youthen Thutu
	(Mate 5:1) Chrangtu a hmuhah, Bawipa cung la kai ein a ngoihah, ani eila a hnuhruitu lawh u kue.
	(Mate 5:2) Khanei tuen ein theithang hei kue:
	(Mate 5:3) Lungsin nemsak pueng tu am kamawm kue, hatulatiah Fanram kha amni ei ram la kra kue.
	(Mate 5:4) Ayoe puengtu am kamawm kue, hatulatiah am ngaigep ei.
	(Mate 5:5) Am lungsin hnip pueng am kamawm kue, hatulatiah leidek fanna khawan ai u ei.
	(Mate 5:6) Duengnak toihrai puengtu am kamawm kue, hatulatiah amni phuebe u ei.
	(Mate 5:7) Rennak ta puengtu am kamawm kue, hatulatiah rennak rah u ei.
	(Mate 5:8) Am lungsin ciim pueng am kamawm kue, hatulatiah Fanpuhri hmuh u ei.
	(Mate 5:9) Reenak bi puengtu am kamawm kue, hatulatiah Fanpuhri ei cala khuei hei uei.
	(Mate 5:10) Duengnak hmokla dunghnep nak hmu puengtu am kamawm kue, hatulatiah Fanram kha amni ei ram la kra kue.
	(Mate 5:11) Keiyei hamla chrangtuei phuem hringnak, dunghnep nak, aloila athe poengpoeng awn an toek uh kha nam kam awm kue.
	(Mate 5:12) Yeikrai hlimtui u, hatulatiah Fankhaw la nam chreng doemei, nam hmai lamei Sanghmatu haw akhamueih la dunghnep hei u kue.
Hnuhruitu Awn Dek Chrangtu
	(Mate 5:13) Nangmih kha leidek ei ci la nam kra kue; khanaphi ci kha oeh a tuila akra ah hatumueih la prangbai hning ei? Khacaw kha hatuei hamla phih oeh nibai he ei, pungla fihah khaw awn am cawdtei lani akra.
	(Mate 5:14) Nangmih kha leidek ei avaang la nam krakue, cung fanna phueng ei khaw oeh dah hlottei.
	(Mate 5:15) Hauein meiim vaang vawh kai la oeh ta ei? Im khuiah awmpueng avan vaangnak pe eila meiim taknak ah am tak.
	(Mate 5:16) Akhamueihla chrangtuei hmaiah nam vaangnak loensak u, khanavah nam binitu hmuh u kom, Fankhaw la awm pueng nam pai hluengtai u ei.
Thukhoen Kuem Nak
	(Mate 5:17) Thukhoen awn sanghmatuei toek phredtei la kalaw pueng la oeh ngai u, phredtei la oeh kra ein kuemsak eilani ka law.
	(Mate 5:18) A tang khan then uh, Fankhaw awn leidek oeh a boeih ei chrueih, thukhoen khuiyei camai ayawica awn adekcatu oeh a kuem ei chrueih oeh the ei.
	(Mate 5:19) Hauphi thukhoen ayawica kan ein afei haw akhamueih la thei pueng Fankhaw puei khuiah ayawisoeih la kra ei; khanaphi hauphi hrui ein thei heiueng kha Fankhaw puei khuiah avai la kra ei.
	(Mate 5:20) Farisetu awn thukhoen tukkit puengtu la oeh nam dueng ngai la akra ah, Fankhaw puei khuila oeh nam luttei tikue.
Chrang Awn Pangkrunak
	(Mate 5:21) Cawhtu kha aruem ah am toek nam yaak khoen, chrang oeh ngon ei, hauphi chrang ngon pueng awiceit nak odtei.
	(Mate 5:22) Khanaphi kan toek u ei, hauphi a koeinau kawhthed pueng awiceit nak odtei, hauphi a koeinau phuemphei na pueng im ah awiceitnak hmuei, hauphi a koeinau tamphra pueng ceimei khuila thu chranak hmuei.
	(Mate 5:23) Khatiein beekim la peekduen peek ei, na lawpueiah na kieinau vein, na fanna a kawahliuk na thuem ah,
	(Mate 5:24) Beekim hmaiah peekduen ta hruet na, ceitna, na koeinau awn alamma la rem nih, khakonna lawna peekduen na peek ei.
	(Mate 5:25) Nan chrakru pueng awn lam ah nan ceh hnuiah ayangla re nak bi, nan chrakru pueng ein awiceit pueng eila ni ap ei. Awiceit pueng ein phi bawi yeila ni apkom, thong ni chrum ei.
	(Mate 5:26) Atang kan toek uh, avan oeh na lawkre ei chrueih, thong khuiyei oeh na lutlaw ei.
Luiluuk Pretdeng Nak
	(Mate 5:27) Hringchru oeh khat puei u tila nam yaak khoen,
	(Mate 5:28) Khanaphi kan toek u ei, hauphi pretdeng nak lungsin awn nutong boen pueng kha, a lungsin khuila katnak khoen.
	(Mate 5:29) Nam patmik ein an katsak ah, koih na fittein, hatulatiah na pumsa avan awn cei khuila na luh damlata, pumsa khuiyei apum achrueh kha ni ngai kue.
	(Mate 5:30) Na pat kuttein an katsak ah, tupit na fittein, hatulatiah na pumsa avan awn ceikhui la na luh damlata, pumsa khuiyei apum achrueh kha nih ngai kue.
	(Mate 5:31) Hauphi a chru rawk pueng kha tainakca, a chru peseh tikha nam yaak khoen.
	(Mate 5:32) Khanaphi kan toek u ei, oeh pretdeng la afei mawng awn a chru rawk pueng kha pretdeng la krah ein, am rawk chruna pueng phi, pretdeng la krakue.
Runcenak Awn Bekamnak
	(Mate 5:33) Leng ein, chrangruemtuei toek nam yaakkhoen, nam rai awn be oeh kam u, be nam kam mueihla Fanpuhri ei hmai ah kuepsak u.
	(Mate 5:34) Khanaphi kan toek u ei, runcenak oeh bihe u, Fankhaw awn oeh runce u, hatulatiah Fankhaw kha Fanpuhri ei ngoihomnak la kra kue.
	(Mate 5:35) Leidek awn oeh runce u, hatulatiah leidek kha, a khaw doennak la kra kue, Jerusalem awn oeh runce u, hatulatiah Jerusalem kha Hrangpuei bauvei khawpuei la kra kue.
	(Mate 5:36) Nam lu awn oeh runce u, hatulatiah nam lusam apumhaw abaawk alela oeh nam bithei kue.
	(Mate 5:37) Khanaphi nam thu kha oe ah oe, ka ah ka, ti u, khacawh kawn ei kha hatuphi athe la kra kue.
	(Mate 5:38) Mik ei phu la mik, Fa ei phu la Faa, tila toekkha nam yaakkhoen.
	(Mate 5:39) Khanaphi kan toek u ei, chrangthe oeh hlankhaap u, hauphi na patvang beng nih bei pueng vang ei hlat na dunpe bai.
	(Mate 5:40) Chrang apum ein na cu yahlue ein an chrakah, na pumsui haw peek si.
	(Mate 5:41) Chrang ein ni hnep kom duenoet an cehsak ah ani awn duenhnih ceit nih.
	(Mate 5:42) Ni thoehna pueng na peek, nang eila puh law pueng a loelu oehlat sak.
Khiraii Yongnak
	(Mate 5:43) Na imteng yongna, na raii thuei na tila toek nam yaak khoen.
	(Mate 5:44) Khanaphi kan toek u ei, nam raiitu yongna u, ni dunghnep puengtuei hamla tairue u.
	(Mate 5:45) Khanavah Fankhaw la awm pueng nam Pai yei cala nam kra ei, hatulatiah ani ei fan awn athe ei fanna khawhni a sousak, oeh dueng pueng awn dueng pueng ei fanna khawaa sak kue.
	(Mate 5:46) Hatulatiah ni yongna pueng nam yongnak la akra ah, hatu nam chrengna ei? Cawng lawk puengtu ein haw akhamueihla oeh bih u aw?
	(Mate 5:47) Nam phoeinautu doeng kut nam pangah, afeitu la hatunum na bi ngai? Fanpuhri oeh yum puengtu haw akhamueihla bi u pueng la oeh kra aw?
	(Mate 5:48) Khatiein Fankhaw la awm pueng nam pai akuem mueihla nangmih haw kuem poeng u ti kue.
Chapter 6
Reeng Pueng Pe
	(Mate 6:1) Chrangtuei hmaiah am hmuh eila bini nam bi ngaihna u, oehkhana Fankhaw la awmp ueng nam pai yeila hatu chreng oeh nam rah ei.
	(Mate 6:2) Khatiein reeng pueng nam peek lawah, chrangveh la see puengtu kha chrangtuei ngak yahlue u ein lam krum tu awn Sinakok tuah phrungka la awn athangla am soeu mueihla oeh bih u, atangla kan toek uh, am ni kha a kuepla chreng rahkhoen u kue.
	(Mate 6:3) Khanaphi khawh nam peek lawah, nam patkut tein hatu abi nam eng kuttein oeh hmat seh.
	(Mate 6:4) A duemla khawh peh u, a duemla ni hmu pueng na pai yein ni thungn ei.
Bawipa Taiirue Nak
	(Mate 6:5) Nam taiirueah, chrangnila see puengtu mueihla oeh bi u, chrangtu ein am hmuh eila lam krum awn Sinakok khuiah duei u ein am taiirue yongna u kue. Atangla kan toek u ei, am chreng rah khoen u kue.
	(Mate 6:6) Khanaphi nang, na taiirueah, na im khui ei khuila ceitna, na kot khai, a duem la awm pueng nam pai yeila taiirue u. Hatuphi a duem la bi hmu pueng nam pai yein ni chreng ei.
	(Mate 6:7) Nam taiirue lawah, Fanpuhri oeh yum pueng mueihla, a suilam oeh awm pueng nam toek tete oeh toek u. Hatulatiah thu ada toekah rah ei tila ngai u kue.
	(Mate 6:8) Khatiein amni mueih la oeh awm u, hatulatiah ani eila oeh nam thoehpha ah hatu nam ngaih nam pai yein hmat kue.
	(Mate 6:9) Khatiein cawh mueih la taiirue u: Fankhaw la awm pueng kam pai, na ming hluengtainak awm seh.
	(Mate 6:10) Na ram awmlaw seh, Na yakhlue Fankhaw la, akuep mueihla dekfanna kuemlaw seh.
	(Mate 6:11) Hnueptoe kam ai yei tuh goi buh ni pe u.
	(Mate 6:12) Chrang ein an katnak uh, kam ngaihsim mueih la kam katnak ni ngaihsim pe u.
	(Mate 6:13) Sueksaw nak khuila oeh ni cehsak u na, oehni puengah ni khuui u. Na ram awn huham hlueng tainak a loet la nangah awm seh. Amen.
	(Mate 6:14) Chrang ei kat nam ngaihsim la a kra ah, Fankhaw la awm pueng nam pai yein ni ngaisim u ei.
	(Mate 6:15) Khanaphi a feituei kat oeh nam ngaihsim la a kra ah, nam pai yein nam kat oeh ngaisim ei.
Ai Yeihnak
	(Mate 6:16) Buh nam yeih ah, chrang nila see puengtu mueih la nam hmai oeh he sak u. Amnitu kha ai am yeih chrangtu ei hmaiah a dang ei la, am hmai he sak u kue. A tangla kan toek u ei, am chreng a kuem la rah khoen u kue.
	(Mate 6:17) Khanaphi nang, ai nam yeih ah, nam hmai hlah u na, nam lu situi awn hluk u.
	(Mate 6:18) Khanavah ai nam yeih chrangtu ein oeh hmuh u ei, khanaphi a duem la awm pueng nam pai kha; hatuphi a duem la bi hmu pueng nam pai yein ni chreng u ei.
Fan Khawh
	(Mate 6:19) Krid awn hnameek ein a ai thei nak, ruaitu ein kauk u ein, am ruuk nak dekfanna, nammah ei hamla khawh oeh khoep u.
	(Mate 6:20) Khanaphi Krid awn hnameek ein oeh a ai thei nak, a rutu ein kauk u ein oeh am ruuk hlotnak fankhaw khawh khoep u.
	(Mate 6:21) Hatulatiah nam khawh a awm nak la, nam lungsin phi awm kue.
	(Mate 6:22) Mik kha pumsa ei mei im la krakue; khati ein nam mik a ci la a kra ah, nam pumsa a van vaang nak awn bekhuep ei.
	(Mate 6:23) Khanaphi nam mik oeh a niah, nam pumsa a van hmuep khuep ei.
	(Mate 6:24) Hauein bawi pahnih ei bi oeh bi hning ei; a pum thuei kom a fei yongna ei, a pum doenkham kom a fei hmusup ei. Fanpuhri awnah khawh ei  bi oeh nam bi hlot tei.
Oeh Lue u
	(Mate 6:25) Khatiein cawh ei a mawng kan then u ei, nam hring om ei hamla oeh lue u, nam pumsa ei hamla hatu nam sui yei, hatu nam ai yei, hatu nam owk eila oeh lue u, ai lata hringnak, suisak lata pumsa, oeh kuei ngai yaw?
	(Mate 6:26) Khawmik ei vacatu boen u, oeh thoiling u pueng, oeh ad u pueng, khei khuiah oeh khoep u pueng, khanaphi Fankhaw lamei nam pai yein bei hei kue. Amni lata nangmih oeh nam mang ngai yaw?
	(Mate 6:27) Hauta nam luenak awn  hringnak khawnoed a yawica thap hning aw?
	(Mate 6:28) Hatula hringnak ei hamla nam lue? Prong rei hawmueih la a bau boen u, bi oeh bi u pueng, tah oeh tah u pueng;
	(Mate 6:29) Khanaphi kan toek u ei, hluengtai pueng Solomon ei suisak avan ein hawya, cawh ei rei a pum ei suisak oeh pha kue.
	(Mate 6:30) Khanaphi, nam yumnak yawica pueng chrangtu, tungoi hring ein, ngoiah mei khuila buum ei rei haw, Fanpuhri ein a suipeisak la a kra ah, nangmih ni suipeisak ngai u eila oeh kra aw?
	(Mate 6:31) Khatiein hatu nim ai yei? Hatu nim aw ei? Hatu nim suisak ei? tila oeh lue u.
	(Mate 6:32) Hatulatiah Fanpuhri oeh yum puengtu ein cawh mueihtu thana u ein yap u kue.
	(Mate 6:33) Khanaphi a duengnak awn a ram yapma u, kacawhtu a van poeng awn ni thap u ei.
	(Mate 6:34) Khatiein ngoi yei hamla oeh lue u; hatulatiah ngoi yein amah awn amah coeicau kru ei. Hnuep a mah ei lue lawinak awn amah kroe ei ti kue.
Chapter 7
Afei Thuchra Nak
	(Mate 7:1) Chrang ein thu oeh an chra eila chrang thu oeh na chra ei.
	(Mate 7:2) Hatulatiah chrang na chraak la a kra ah, chrang ein ni chra bai yei; chrang na nuet dongnak awn ni nuet dong bai u ei.
	(Mate 7:3) Hatula na mik kei cungten oeh na hmuh ein, na phoeinau vei mik eek na boen.
	(Mate 7:4) Na mah ei mikah cungten awm ein hret, na phoeinau vei mik eek kan lawh pe ei, hatu mueihla na koeinau na toek hning ei yaw?
	(Mate 7:5) Chrangnilase pueng nangmihtu, nammah ei mik ei cungten louma u na, khakonna na phoeinau vei mikeek na lawh ei na hmukhai yei ni.
	(Mate 7:6) Hatuphi ciim pueng uitu oeh pe u, vowktuei hmai ah retha oeh fit u, nam fih ah, am khaw awn cawd u ei, hlat kom ni kuet khatek u ei.
	(Mate 7:7) Thoeh, ni pe u ei; yap, na hmu ei, khoeek, ni hmong u ei.
	(Mate 7:8) Hatulatiah hauphi thoeh pueng rah ei, hauphi yap pueng hmuei, ani eila khoeek pueng hauphi hmong pe ei.
	(Mate 7:9) Nangmituei chrang a pum, nam ca ein vaipi a thoeh ah,  lung nam pe ei yaw?
	(Mate 7:10) Ani ein nga a thoeh ah, ruii nam pe ei yaw?
	(Mate 7:11) Nangmih chrangthetu ein hawya, nam catu peekduen ani pek ei nam hmat kue, Fankhaw la awm pueng nam pai yein ani eila thoeh u puengah, khala doemngaipueng aveh pe hei yei.
	(Mate 7:12) Khatiein chrang ein an bi peek uh kei nam yakhlue mueihla, amni ei hamla phi bi u. Cawh kha thukhoen awn Sanghmatuei toek la kra kue.
Kawtceek Awn Kawtkau
	(Mate 7:13) Kawtceek   ah   lut  u ,  hatulatiah kawtkau  awn  lamkau  vah ceit pueng di ei,  khacaw  ah  lut puengtu da kue.
	(Mate 7:14) Kawtceek awn lamcek ah ceit pueng hring   u  ei. Khacawh  hmu   puengtu kenca u kue.
Sing Awn Atheih
	(Mate 7:15) Tovuen buengkom nang eila law pueng sanghma loitu ngaihna u, khanaphi akhuila thekha pueng hetu la kra kue.
	(Mate 7:16) Am theihtu awn nam hmat hei yei. Hlingbum ah pucueng theih bit khoi u aw?, Hlingsingah theitheih bitkhoi u aw?
	(Mate 7:17) Khatiein singveh poeng aveh la thei kue, khanaphi singthe poeng athela thei kue.
	(Mate 7:18) Singveh athe la oeh thei hning ei, singthe aveh la oeh thei hning ei.
	(Mate 7:19) Singpoeng aveh la oeh thei pueng tukpitta mei khuila fih ei.
	(Mate 7:20) Khatiein am theih tu awn nam hmat hei yei.
	(Mate 7:21) Bawipa, Bawipa, ti pueng poeng Fankhaw la oeh suttei, Ka paiyei yakhlue bipueng hauphi Fankhaw khuila luttei.
	(Mate 7:22) Bawipa, Bawipa, na ming awn thu oeh kam toek kaw? Na ming awn khawramtu oeh kam tuttaw? Na ming awn coeilet tei ada oeh kam bi aw? tila khahnuep ah ada ein ni toek law u ei.
	(Mate 7:23) Khakonna nangmih oeh kan hmat he u kue, katnak nam bi pueng ka dennei ka ceit hlah u tila ka toek khai hei yei.
Aang Awn Ahmat
	(Mate 7:24) Khatiein hauphi cawh ei ka thutu yah hei kom, bi hei pueng kha lung fanna, a im sa pueng hmuhmat chrang awn toeng ei.
	(Mate 7:25) Khawaa lawh ein tuilaw kue, khawkhi ein im abuh aphi, khacawh ei im oeh kruh kue, hatulatiah lung fanna sak ei im la kra kue.
	(Mate 7:26) Hauphi cawh ei ka thutu yakom, akhamueih la oeh bi hei pueng kha lairuen fanna, a im sa pueng chrangang awn toeng ei.
	(Mate 7:27) Khawaa ein tui alawah, khawkhi ein im abuh ah, im kruh kue, khacawkha kruknak anui la krakue.
	(Mate 7:28) Jesu ein cawh ei thutu a toek konna, a theithang awn chrang pringtu coeifai u kue.
	(Mate 7:29) Hatulatiah thukhoen tukkit puengtu mueihla, oeh toek ein huham titheinak ta puengtu mueihla, ani ein theithang hei kue.
Chapter 8
Jesu Ei Nethe Ciimsak
	(Mate 8:1) Khawcung lamei Jesu akrum lawah, chrang pring ein a hnugui u kue.
	(Mate 8:2) Phaai nepueng apum ani eila lawh ein a hmaiah koop ein Bawipa, na yakhlue la akra ah, ni ciimsak a ti.
	(Mate 8:3) Jesu a kutsoeng ein a sun, ciimmoe ka yahlue kue a ti ah. Ahrit la, a phai ciim kue.
	(Mate 8:4) Jesu ein boennoe, hau oeh then tina kue, khanaphi ceitna, taiirue vawhmuh krusak, am hmatnak eila Moses ei a toek mueihla peekduen na peek ei tina kue.
	(Mate 8:5) Kapernaum khaw la Jesu a lawah, raiikapbawi apum ani eila lawh ein rennak thoeh kue.
	(Mate 8:6) Bawipa, ka tueihyoih kheem pueng sihnak ei nat owm ein im la yoen kue a ti.
	(Mate 8:7) Jesu ein ka law kom ka cangsak ei tina kue.
	(Mate 8:8) Khanaphi raiikapbawi yein, Bawipa, ka dih khuila na law eila oeh ka koih kue, thu na toek awn ka sai cang eini a ti.
	(Mate 8:9) Hatulatiah keihaw huham ta pueng chrang apum ei kaiah ka awm ein phi, ka kaiah raiikaptu awm u kue, Apum ceit ka tiah ani ceit ein, afei law ka tiah ani lawh kue, ka saii la cawh bi ka tiah ani ein bih kue.
	(Mate 8:10) Khacawh ei thu Jesu ein a yaak ah, coei ein hruilaw puengtu toek hei kue, Thutak kan then u ei, Israeltuei khui ah cawmueih la yumnak bau pueng apumphi oeh ka hmuh kue a ti.
	(Mate 8:11) Kan toekhlue uh kha, a law a krak lamei chrang a da lawh u kom, Fankhaw la Abraham, Issac, Jacob awn mangbei ah ngoihmaih u ei.
	(Mate 8:12) Khanaphi ramcatu kha kiu nak awn ngicuih faceepnak pungvang hmuep khuila fit hei u ei.
	(Mate 8:13) Jesu ein raiikap bawi a toek, ceit, na yum mueih la na hamla krase a ti ei. Akha poetta a tueih yoih cang kue.
Ada Acangsak
	(Mate 8:14) Peter ei im la Jesu sutlaw ein Peter ei a koi hnat ein ihkong ah a yoen hmuh kue.
	(Mate 8:15) Nuta ei kut a sunna hnat tein a chrah ei thou ein yinlei na hei kue.
	(Mate 8:16) Khawmue law ein, rai yei omnaktu ada, ani eila lawpuei u ein a thu awn hmueichratu tut hei ein hnat pueng a van cang sak hei kue.
	(Mate 8:17) Cawhkha Amah ein nim thathawntu lou ein nim nenoitu phueikhoen kue tila Sanghma Isaiah ein a toek a kuem nak la kra kue.
Hnuhrui Noekdah Nak
	(Mate 8:18) Chrang a da ein am veilaw Jesu ein a hmuhah, tuili raidan vangla ceh ei ti kue.
	(Mate 8:19) Akhapoetta thukhoen tukkit pueng a pum ani eila lawh ein tukkit pueng, na cehnak a hawlaphi kan hruiyei ti kue.
	(Mate 8:20) Jesu ein a ni la, hetu amkhui tah u ein, khawkhi ei vatu haw bu tah u kue, khanaphi chrangcapa ei, a lu suen nak ei hmun haw oeh om kue a ti.
	(Mate 8:21) Hnuhrui a fei yein ani a toek, Bawipa, pai ka cuem ei la nih cehsak ma ti kue.
	(Mate 8:22) Khanaphi Jesu ein a ni la, ni hruilaw, chrang situ ein chrangsi cuem u se ti na kue.
Jesu Ein Tuiphu Adipsak
	(Mate 8:23) Khakonna kong khui la kuun ein a hnuhruitu ein hrui u kue.
	(Mate 8:24) Tuili fanna tuiphu anui thouhrit ein tuiphu ein tuikong a liu poetta Jesu ip kue.
	(Mate 8:25) Hnuhruitu ceit u ein, ani am thawh Bawipa, ni khuui u kam di eila kra kue am ti.
	(Mate 8:26) Jesu ein, hatula nam krih, nam yum nak yawica pueng chrangtu ti na hei kue. Khanei a ni thou ein tuiphu awn khawkhi coei ein tui awn khawkhi dip nih kue.
	(Mate 8:27) Chrangtu coei u ein tui awn khawkhi ein haw, a thu ngai kue, hatu mueih ei chrang aw ti u kue.
Jesu Ein Khawram Atuh
	(Mate 8:28) Tuirai khaw vangah awm pueng Kadarene ram am pha ah, raiyei awm nak chrang pahnih Jesu hmuh eila vuihmun lamei law nih kue. An krunghe nak awn khacawh ei lam ah hauphi oeh ceitcawn kue.
	(Mate 8:29) Fanpuhri ei capa, keinih hatu nan ti na nih ei? Ti la viik nih kue. Oeh a khinpha ah khaw vuuk nan hmuhsak nih eila ne? na law an ti.
	(Mate 8:30) Amni awn oeh sou krunu puengah vowk a doem bei pueng awm u kue.
	(Mate 8:31) Khawramtu ein am panak, nan tuh uh la a kra ah, vowk khui la ni luh sak u am ti.
	(Mate 8:32) Jesu ein, ceit u! A ti nak hei ah lutlaw u ein, vowk khui la lut u ein, vowk avan tui acum nak hrengah phoei u ein, tui khui ah lutboeih u kue.
	(Mate 8:33) Vowk ngoengtu khawkhui la dawng u ein, raiyei awm nak a mawngma awn a vanpoeng am toek ah.
	(Mate 8:34) Khaw chrangtu a van ceit u ein Jesu am hmuhah, am ram a ceh taak eila pana u kue.
Chapter 9
Akheem Acangsak
	(Mate 9:1) Jesu tuikong cum ein tuili kat ein a mah ei khaw la sut kue.
	(Mate 9:2) A kut khaw kheem ein ihnak fanna yoen pueng ani eila lawpuei u kue. Am yumnak a hmuh ah, Jesu ein akheem la, ka ca, na lunguep sak, na thoih kan ngaisim khoen kue ati.
	(Mate 9:3) Thukhoen tukkit puengtu avang ammah toekkru u ein, cawh ei chrang ein Fanpuhri thekhana kue am ti.
	(Mate 9:4) Am ngaihtueh Jesu ein hmat ein nam lungsin khui la hatu la a the nam ngaihtueh? a ti.
	(Mate 9:5) Hatu toekah yoeingai yei, na kat kan ngaisim kue ti aw? thou na ceit ti aw? a ti.
	(Mate 9:6) Khatiein chrang capa kha leidek fanna kat ngaihsimthei nak a taak nam hmat law ei. Khanei akheem la, thou na, na ihphak thoem na im la ceit ti na kue.
	(Mate 9:7) Ani thou ein im la ceit kue.
	(Mate 9:8) Khacawh chrang pring ein a hmuh ah, am ngaihhmang ein chrangtuah cawmueih ei ti theinak pe pueng Fanpuhri thang sak u kue.
Mate Khueunak
	(Mate 9:9) Akhanei Jesu ceit ein Mate mingna pueng chrang a pum cawng lawk nak pawah a ngoih hmuh kue, Jesu ein ni hruilaw ti na kue, Mate duei ein Jesu ei hnuhrui kue.
	(Mate 9:10) Khanei im khuiyei mangbeiah Jesu a awm poetta cawtu kra kue, Jesu awn a hnuhruitu muebuh am ai hnuiah cawnglooktu ada awn chrang thoihtu lawh u kue.
	(Mate 9:11) Khacawh Farisetu ein am hmuh lawah, a hnuhruitu am toek, chrangkatu awn cawnglooktu awn hatula nam tukkit pueng buh am ai hmaih am ti.
	(Mate 9:12) Khacawh Jesu ein a yaakah, a sacang ein seibawi oeh ngaih kue, sana ein ni seibawi a ngaih tina hei kue.
	(Mate 9:13) Rawhcihkru lata rennak ni ka ngaih, tiei suilam ceit u na thei u, hatulatiah chrang dueng khueuvei la oeh ka lawh ein chrangthoih khueuvei lani ka law tina hei kue.
Buhyeih Ei Mawng Doednak
	(Mate 9:14) Khanei Johan ei hnuhruitu ani eila lawh u ein, hatula Farisetu awn keimih ai kam yeih ein na hnuhruitu oeh am yeih? ti u ein am doed.
	(Mate 9:15) Jesu ein, chrumah ei prang a hnuhruitu awn am omhmaih ei chrueih, hnuhruitu awmdam u ei yaw? Amni ei ka chrumah ei laaknak hnuep a sutlawah, yeih law u ei tina hei kue.
	(Mate 9:16) Hauein suisak athai awn aruem oeh but man ei, hatulatiah athai yein aruem aikom theh taoe ei.
	(Mate 9:17) Chrangtu ein saphawum aruem khuila yu asue oeh thankhoi u ei, am thanna haw saphawum pookkom yutui yudboeih ei, saphawum phi di ei, saphawum thaiah yutui athai am hloen na ni, an bawk la, akhoeng kaw ti kue.
Nuta Sii Awn Si La Lonpueng Nutong
	(Mate 9:18) Ani ein cawhtu a toek hei hnuiah, Sinakok bawi apum lawh ein, a hmaiah koop ein a toek, ka canu silaw tom kue, khanaphi lawna, afan ah, na kuttaih na hring ei tikue.
	(Mate 9:19) Jesu thou ein a hnuhruitu awn ani ei hnuhrui u kue.
	(Mate 9:20) Akhapoetta kumhra hleihnih ah sila lon pueng nuta, apum ein Jesu ei hnula lawh ein, a cu mawng sunduem kue.
	(Mate 9:21) A cu ka sun la akra ah, ka cang ei tiein amah toek kruh kue.
	(Mate 9:22) Khanaphi Jesu hlat ein nuta a hmuh ah, ka canu, na lunguep sak, na yumnak ein ni cangsak kue a tinak ei nuta cang hrit kue.
	(Mate 9:23) Juem pueng ei im la Jesu a sutta, tumpai u pueng awn pancai u puengtu hmuh hei kue.
	(Mate 9:24) Noon u, nutaca oeh sih ein ip kue a tiah, nueih na u kue.
	(Mate 9:25) Chrangtu pungla am tueih hei konna khuila lut ein, nutaca ei kut a pang ei nutaca thoulaw kue.
	(Mate 9:26) Cawh ei thuthang ram a van na pueii boeih kue.
	(Mate 9:27) Akhanei Jesu a cehah, a mikdauk pahnih ein hruilaw nih ein David tei capa, ni rennih tila viik nih kue.
	(Mate 9:28) Im khui la a luh ah, amikdauktu a ni ei la law u ein, Jesu ein a toek hei, cawh ka bi hning ei la nam yum maw? Ti ein a doed hei ya, oe, kam yum kue am ti.
	(Mate 9:29) Khanei am mik sun hei ein, nam yum mueih la nang mih ah kra seh a ti ah.
	(Mate 9:30) Am mik dei kue. Jesu ein cawh ei a mawng ha u oeh hmat sak ei la a thui la maana hei kue.
	(Mate 9:31) Khanaphi ceit nih ein a ni ei mawng thuthang ram a vanna pueii boeih kue.
	(Mate 9:32) Am vaw ceh loeiah, raiyei awmnak awn Aang apum Jesu eila lawpuei u kue.
	(Mate 9:33) Jesu ein khawram a tuh konna, a ang thuthei ein chrangtu coei u kue, Israel ram khui ah cawmueih oeh hmukhoi ti u kue.
	(Mate 9:34) Farisetu ein khawramtuei hrang pueng awn khawramtu a tuh hei ti u kue.
Bibi Chrang Ken
	(Mate 9:35) Jesu kha khawpuei awn pungim tuah ceitveng ein am Sinakok ah theithang hei ein ramthu thang toek ein nenawi poeng avan awn hnatnak poeng cangsak kue.
	(Mate 9:36) Chrangtu a hmuh heiah ren hei he kue, hatulatiah lueloi ayoe u ein oeh am thoem ei T0 awn toeng u kue.
	(Mate 9:37) Khanei a hnuhruitu a toek hei, caangah ei dahe kue, khanaphi bibi chrangtu ken kue a ti.
	(Mate 9:38) Khatiein a caangah nak khuila bibi u eitu tueih eila Bawipa eila tairue u.
Chapter 10
Hnuhrui Hleihnih
	(Mate 10:1) Jesu ein hnuhrui hleihnih khueu hei ein hmueichra thetu tutoemnak thei awn hnatnak poeng awn nenawi poeng cangsak theinak pe hei kue.
	(Mate 10:2) Hnuhrui hleihnih tuei mingkha cawh la kra kue: Alamma la, Peter la am sui, Saimon awn anau Andrew; Zebede ei ca James awn anau Johan.
	(Mate 10:3) Philip awn Bartholomew; Thomas awn matthew cawngloawk pueng; Alphaeus ei ca James awn Thaddaeus;
	(Mate 10:4) Thanapueng Saimon awn Judas Iscariot Jesu ap puengtu la kra u kue.
	(Mate 10:5) Jesu ein a theithang hei konna cawh ei hleihnih tuei kue: Khuifeituei la oeh ceit u, Samarituei khaw la oeh ceit u.
	(Mate 10:6) Khanaphi Israel pakhui chruek pueng Totuei la ceit u.
	(Mate 10:7) Nam ceh hnuiah Fankhaw puei etlaw kue tila thuthang toek u.
	(Mate 10:8) Hnat puengtu cangsak u, phaineh puengtu cimsak u, chrangsii thawhsak u, khawramtu tut u, ayoela nam rah ayoela peh u.
	(Mate 10:9) Nam nguiip ah hrui, ngui, rowhum oeh thoem u,
	(Mate 10:10) Yinla nam cehah yongya, cu lephnih, khawdawk, thongchrai, oeh thoem u, hatulatiah bibipueng kha beibawk eila koihvaih kue.
	(Mate 10:11) Hatu khawpuei, pungim, nam sutta, nam kainak ei im khin pueng doed u, khacawh ei khawpuei oeh nam cehtaak pha ei chrueih, khacawh ei im ah awm u.
	(Mate 10:12) Im khuila nam luh ah kutpang nak thutoek u.
	(Mate 10:13) Im awn akoihvaih la akra ah, nam peek ei youthen dimreu nak afanna sutseh. Khanaphi  oeh a koihvaih nak la akra ah, nam youthen dimreu nak loubai u.
	(Mate 10:14) Hauein phi oeh an dou uh la akra ah, nam thu oeh ngai u ei, Im awn khawpueiah nam chrahkruah, nam khaw ei vud khawk u.
	(Mate 10:15) Thutang kan then u ei, thuchra law hnuep ah khacawh ei khawpuei kha Sodom awn Gomorrah ram ei Zutah khacawh kra ngai yei.
Am Hmai Yei Lamkuei
	(Mate 10:16) Boen u, Hetuei hmu la To mueihla kan tueih u kue; khatiein ruii mueihla ciimvai u na, muem mueihla nam khang oeh awmseh.
	(Mate 10:17) Khanaphi ngaihna hei u, am Sinakok ei ni tut u ei, thuchranak im la ni thak u ei.
	(Mate 10:18) Amnitu awn khuifeituei hmatnak eila, keiyei om la Hrangpueitu awn Kruem pueng tuei hmaiah ni cehpuei u ei.
	(Mate 10:19) Khanaphi an pang uh kah, hatumueihla nam toek ei awn hatu nam toek ei oeh lue u; hatu nam toek ei akhapoetta, ni then ei.
	(Mate 10:20) Hatulatiah khacawkha nammah ngaih la nam toekpueng la oeh kra ein, nam paiyei Hmueichra ein nangmih awn toek kue.
	(Mate 10:21) Koeinautu apum awn apum si eila, ap kru u ei, a pai yein a ca, canautu ein am nupai raina u kom si eila ap law u ei.
	(Mate 10:22) Ka ming awn chrangvan ein ni thueina u ei, khanaphi aduetnak hrila ueh pueng kha khuuinak la suttei.
	(Mate 10:23) Khaw apum ah, an dunghnep uh kah, afei khawla dawng u. Thutang kan then u ei, Israel ram khawnu khawca avan oeh nam yoeupha boeih ah chrangcapa law ei.
Hnuhrui Yei Suilam
	(Mate 10:24) Krawngca, a tikkhit pueng ei fanla oeh awm ei, saii a bawi yei fanla oeh awm ei.
	(Mate 10:25) Krawngca kha tukkit pueng mueihla, saikha a bawi mueihla, akra ah kroe ei. Im ei lupum la Beelzebul am khueu la akra ah, a im khuiyei chrangmitu hawtukruk la khueu ngai u ei.
	(Mate 10:26) Khatiein oeh krih hei u, hatulatiah bureuk poeng a van hmong kruei, thupthoi poeng dangboeih ei.
	(Mate 10:27) Hmuep khuiah nangmih kan toek uh, nangmih ein avaangnak ah toek u, nam hnakoi eppa toek, nam yaaktu krungmouk fanla soeu u tikue.
	(Mate 10:28) Pumsa ngon kom Hmueichra oeh ngon hlottei oeh krih u, khanaphi pumsa awn Hmueichra an bawk la ceikhui la disak hning pueng krih ngai u.
	(Mate 10:29) Mu pahnih ngui aphe la oeh yooi u aw? khanaphi nam pai oeh a nguem matah, anni ei apum haw dek fanna oeh krui hlottei.
	(Mate 10:30) Khanaphi nam lupum ei lusamtu avan kheboeih kue.
	(Mate 10:31) Khatiein oeh krih u, nangmih kha mutu adala nam phukuei ngai kue.
	(Mate 10:32) Khatiein hauphi chrang hmaiah ni dou pueng, Fankhaw la awm pueng ka paiyei hmaiah ani ka douvei.
	(Mate 10:33) Khanaphi chrangtuei hmaiah ni hnoed pueng Fankhaw la awm pueng ka paiyei hmaiah ani ka hnoedbai yei.
	(Mate 10:34) Leidek fanna dimnak ka lawpuei pueng la oeh ngai u, dimnak ka lawpuei pueng la oeh kra ein cimsau ka lawpuei.
	(Mate 10:35) Apai awn a ca, a nawi awn a canu, a maak awn a calaaktu, am tairak eila ka lawh kue a ti.
	(Mate 10:36) A im khui chrangtu a raiitu la kra u kue.
	(Mate 10:37) Hauphi Kei la, a nawi awn a pai yongna ngai pueng, ka chrang la oeh hawi kue, hauphi a canu awn a capa kei la yongna ngai pueng, ka chrang la oeh hawi kue.
	(Mate 10:38) A laklamtung kawt ein ka hnu oeh hrui pueng, ka chrang la oeh hawi kue.
	(Mate 10:39) Ahringnak hmu pueng a hringnak chruek ei, keiyei hamla, a hring nak chrueh pueng hring nak hmu ei.
Bibi Chrengnak
	(Mate 10:40) Nangmih ni dou puengtu ein kei ni dou kue, ni dou pueng ein ni tueilaw pueng Ani dou kue.
	(Mate 10:41) Sanghma ei ming awn Sanghma dou pueng kha Sanghma ei chreng rah ei; Chrangdueng ei ming awn chrangdueng dou pueng kha chrangdueng ei chreng rah ei.
	(Mate 10:42) Thutang kan then u ei, hauphi a hnuhrui yei ming awn tuisuep phawi oet doeng, cawhtuei ayawi soeih apum ah, awk ei tui pe pueng ani ei a chreng ei chrueh ninglam oeh awm kue.
Chapter 11
Baptisma Johan Ei Jesu Doednak
	(Mate 11:1) Jesu ein a hnuhrui hleihnih a coeicawt hei konna, khawpoengah thutoek ei awn thei thang hei yeila akhan ei chrah kru kue.
	(Mate 11:2) Jesu ei a bitu, thong khuiah awm pueng Johan ein yah ein, a hnuhruitu ah thu phueih kue.
	(Mate 11:3) Nangkha lawei chrang la aw na kra, a fei num kamna ngoeng kaw? Ti la doed u kue.
	(Mate 11:4) Jesu ein, ceit u na, nam hmuh awn nam yaak hatuphi Johan vawthen u tiein hlan hei kue.
	(Mate 11:5) Amikdauktu am mik dei ein, akhemtu ceitthei u kue, Phaineh puengtu ciimcaih u ein, a hnapangtu thuya u kue, chrangsitu thou u ein, khawdeng chrangtu yeinak thuthang yah u kue.
	(Mate 11:6) Keiyei hamla oeh krutoeng pueng a youthen kue.
Jesu Ein Johan A ngakchrah
	(Mate 11:7) Johan ei hnuhruitu am ceh konna, Jesu ein Johan ei amawng tuen ein toek kue, khawtau khuila hatu boen eila num nam ceh? Khaw ein akhiah huen pueng phiphoed boen eila ne?
	(Mate 11:8) Khanaphi hatu bn eila nam ceh? ahnip suisa pueng chrang boen neilanum nam ceh? Ahnip suisa puengtu kha Hrangpuei ei im ah awm u kue.
	(Mate 11:9) Sanghma boen la aw nam ceh? Oe, kan then u ei, Ani kha sanghma la baungai pueng la phi krakue.
	(Mate 11:10) Cawh kha thuciim ah amawng am ruk ei chrang la krakue, boen u, nam hmaiah ka thoei ka tuei kom, nam hmai la nam lam ani ein prangtham ei.
	(Mate 11:11) Nangmih atang kan then uh, nuta ei catuah Johan la baungai pueng chrang oeh awmpha kue; khanaphi Fankhaw ram ah ayawi soeih kha, ani la baungai kue.
	(Mate 11:12) Baptisma Johan ei khawhnuep ei tuen tuboeih duet fankhaw ram ein thekhanak od ein, khacawh athekha ein pang kue.
	(Mate 11:13) Johan hrila thukhoen awn Sanghmatu avan ein toek u kue.
	(Mate 11:14) Khanei nam dou hlue ei sueah, Johan amah kha lawei Elijah la krakue.
	(Mate 11:15) Yaaknak hna ta pueng ani ein yaseh.
	(Mate 11:16) Khanaphi cawh ei casawntu hatu awn ka nuetdong hei yei? Cawh kha afeitu haw khueu u ein khawhyoihnak hmunna ngoi pueng amawtu awn toeng kue.
	(Mate 11:17) Pueluen kam tum ah phih oeh nam laam pueng, koekoen kam pawh aphi, oeh nam kiu pueng.
	(Mate 11:18) Hatulatiah Johan lawh ein oeh a awk ai laphi, ani khawram nam tikue.
	(Mate 11:19) Chrangcapa lawh ein a awk ai yaphi, boen u, hou ein ruirek kue, chrangkatu awn cawnglooktu pueina kue nam ti. Khanaphi hmuhmat nak kha bilawhnak awn dangsak la kra kue.
Yutnak Oeh Awm pueng Khaw Tu
	(Mate 11:20) Kha konna oeh am yutnak ei dongah, coeiyei adoemsoeih la, a binak khawtu cawmueihla tuen ein tam hei kue.
	(Mate 11:21) Korazin, Na khawmap kue! Bethsaida, na khawmap kue! Hatulatiah nangnih ah biei coeinaktu Tyre awn Sidon khawah bi ei sueah, aruem ah, kram sui u kue, vud awn bukru u kue, yutkhoen u ei sue.
	(Mate 11:22) Khanaphi kan toek u ei, Thuchra hnuep ah nangmih kha Tuere khaw awn Sidon khaw la nam od ngai yei.
	(Mate 11:23) Nang, Kapernaum khaw, fankhaw duetla yoeh la na kra aphi, ceikhaw la na krumbai yei. Hatulatiah nangah bi ei coeinaktu Sodom ah biei sueah, Sodom kha tungoi hrila khoeng ei sue.
	(Mate 11:24) Khanaphi kan toek u ei, thuchra law hnuep ah, nang kha Sodom ram la na od ngai yei tiein toek kue.
Bawngbai Pueng Ei Hueihanak
	(Mate 11:25) Akhapoetta Jesu ein a toek, Fankhaw awn leidek ei bawi, nang ein hmuhmattu awn yalam pueng tuah cawtu na thup ein amawcatuah na phoei la, na ming kan thangsak kue.
	(Mate 11:26) Oe, pai, cawh na yakhlue kha nih kue.
	(Mate 11:27) Ka pai yein a van poeng ni ap khoen kue; Pai, konna capa hauein oeh hmat kue, capa awn capa ein a hmatsak hlue ei chrang konna hauein pai oeh hmat kue.
	(Mate 11:28) Nam phueigueh bawngbai pueng, ka epla lawh u, yangnak kan pe u ei.
	(Mate 11:29) Nam fanna ka kawhcung taih u, kei yeila thei law u, hatulatiah keiah nikroepnak awn nemnak lungsin awm kue. Nam lungsin ei mangyanak nam rah ei.
	(Mate 11:30) Hatulatiah ka kawhcung kha yoei ein ka phueih kha yangkue a ti.
Chapter 12
Chring Hnuep Doednak
	(Mate 12:1) Akhapoetta Jesu awn a hnuhruitu chring hnuep ah, lai sun u ein ceit u kue, a hnuhruitu am tawinak awn caangvuei yun u ein ai u kue.
	(Mate 12:2) Farisetu ein am hmuh ah, ani am toek, boen, na hnuhruitu ein chring hnuep ah oeh bi ei sue, bih u kue am tinak.
	(Mate 12:3) Khanaphi David awn a pueitu tawi u ein, David tein a bi oeh nam khe kue ne? tina hei kue.
	(Mate 12:4) Fanpuhri ei im khuila lut ein taiiruetu doeng ei ai yeila am peek vaipi ai u kue, khacawkha ani awn apueituei ai yeila oeh krakue.
	(Mate 12:5) Beekim ei pumnak taiiruetu ein preh u ein phi, oeh ka u kue ti, thuciim ah oeh nam khekhoi kue ne?
	(Mate 12:6) Khanaphi kan toek u ei, cawhah beekim la baungai pueng awm kue.
	(Mate 12:7) Khanaphi kengtaihnak la rinatrenngai nak, ka yahlue kue ti ei suilam nam hmattei sueah, a kat oeh awmpueng, kat oeh kam bueng ei sue.
Chringnak Bawi
	(Mate 12:8) Chrang Capa kha chringnak ei bawi la krakue.
	(Mate 12:9) Akhanei chrah kru u ein am Sinakok khuila lut kue.
	(Mate 12:10) Akhana a kut kheem pueng chrangapum awm kue. Chring hnuep ah cangsak nak bi kha, thumcam awn koek aw tila, Jesu katbueng eila am doed.
	(Mate 12:11) Nangmih khuiah To apum tapueng chrang apum awm ei, chring hnuep ah To hong khuila, a luh la akra ah, ani ein ruedsoi kom oeh prok ei yaw? tina hei kue.
	(Mate 12:12) To la chrang hatu krukla aphu akuei ngai? Khatiein chringhnuep ah, ani bi ei thumcam awm kue a ti.
	(Mate 12:13) Khanei ani ein, na kut yueng! a tinak ei, ani ein a kut yueng ein vang ei awn toeng kue.
	(Mate 12:14) Khanaphi farisetu ceit u ein ani hawmueih la didamsak ei tengkhawn krip u kue.
Fanpuhri Ein Agueiyei Saii
	(Mate 12:15) Khanaphi Jesu ein, khacawh hmat ein, khacawh ei hmun nokta kue. Ada ein ani hrui ein avan cangsak kue.
	(Mate 12:16) Ani hau tila oeh am toek eila kuenglam hei kue.
	(Mate 12:17) Cawhkha Sanghma Isaiah ei toek akuemnak ni.
	(Mate 12:18) Boen u, Ka hruei yei ka saii, ka yongna ein ka yeinak tangkik ni. A fanna Ka Hmueichra Ka takom, ani ein chrang poeng duengnak toekpe ei.
	(Mate 12:19) Ani kha vowk oeh hmu ei, oeh viiklaam kom, lam ah ani ei thu hau oeh yaaksak ei.
	(Mate 12:20) Leh ei phiphoed oeh hnhret tei, Prai yei meikhu oeh si ei, duengnak awn noengnak duetta chruisoi yei.
	(Mate 12:21) Chrang poeng ein a ming awn ngaihunak tah u ei tila toek kue.
Jesu Awn Beelzebub
	(Mate 12:22) Khakonna coeiyei omnak amikdauk ein ang pueng chrang Jesu eila am lawpuei, a cangsak ei a ang thu ein deilaw kue.
	(Mate 12:23) Chrangtu avan coei u ein, cawh ei chrang David tei ca kheng aw tih u kue.
	(Mate 12:24) Khacawh farisetu ein am yakah, cawh ei chrang ein khawramtu kruem pueng Beelzebub pei ming awn khawramtu tut hei kue am ti.
	(Mate 12:25) Jesu ein am ngaihtuehtu hmat ein a toek hei, hatu ram phi amah awn amah tuad ein boukru pueng kha dimaih ei, hatu khaw, hatu imkhui phi amah tukruh ein tai pueng, oeh duei awm hlottei.
	(Mate 12:26) Khawram ein khawram a tuh la akra ah, ammah tairakpueng la krah u ei, hatumueihla, am ram duei hlottei?
	(Mate 12:27) Kei yein Beelzebub awn khawram ka tuh la akra ah, nam catu ein hau awn num am tuh hei? Hatulatiah amni ein nangmih thu ni chra u ei.
	(Mate 12:28) Khanaphi kei yein Fanpuhri ei Hmueichra awn khawram ka tuh la akra ah, nam fannah Fanpuhri ei ram sutlaw tom kue.
	(Mate 12:29) Thamah chrang oeh pin ma la, hatumueihla thamah chrang ei imkhuila luh ah, akhawhtu lawh ei? pin konna vah im muk thei yei.
Oeh Ngaihsim Hlottei Kat
	(Mate 12:30) Kei awn oeh kan awmhmaih pueng hauphi kei yei raii la krakue. Kei oeh ni krumboempuei pueng hauphi prengtai sakpueng la krakue.
	(Mate 12:31) Khatiein nang kan toek ei, Fanpuhri thekhanak awn hatu katphi, ngaihsimnak chrangtu ein rah u ei, khanaphi Hmueichra Ciim poeisaina pueng, ngaihsim nak oeh rah hlottei.
	(Mate 12:32) Hauphi chrangcapa arong awn thuthed pauangna pueng ngaih simnak awm ei, hauphi Hmueichra Ciim thuthepauang na pueng kha, tuhboeih ei hringomnak, ngoila lawei hringomnak ah phi, ngaihsimnak oeh awm ei.
Thulang Ein Om Adangsak
	(Mate 12:33) Singveh ein aveh la thei ein, Singthe ein athe la thei kue; Sing kha, a theih awn hmattei la krakue.
	(Mate 12:34) Nangmih ruiiboii canautu, nam the pueng ein hawmueihla, thuni nam toek hning ei yaw? lungsin ah bepueng vah kharong awn toek la krakue.
	(Mate 12:35) Chrangni kha nipueng lungsin khuiyei khawhnitu phoei thei kue; chrangthe kha athetu khuiyei athetu phoeithei kue.
	(Mate 12:36) Khanaphi kan then u ei, oeh ngaihtueh la chrangtu ein am toek ei thupoeng, thuchranak hnuep ah sichranak bi bai u ei.
	(Mate 12:37) Hatulatiah na thutu awn na dueng ei, na thutu awn na di ei.
Jonah Ei Coeilet Nak
	(Mate 12:38) Khakonna Farisetu awn thukhoen tukkit puengtu avang ein, tikkhit pueng, coeinak na bi kam hmuhlue kue am ti.
	(Mate 12:39) Bawipa ein theh ein luilu pueng canautu ein hmatnak thoehchrah u kue; khanaphi Jonah ei coeinak konna hatu hmatnak phi oeh hmuh hei yei.
	(Mate 12:40) Jonah kha tuili ei nganu ei bungkhuiah, hnuepthum awn thanthum a awm mueihla; chrang Capa haw dek khuiah, hnuepthum awn thanthum awm ei.
	(Mate 12:41) Thuchra hnuep ah Nineveh chrangtu kha cawh ei canautu awn dueihmaih u kom, disak hei yei, hatulatiah Jonah ei thutoek awn yut u kue; Boen u, Jonah la baungai pueng cawhah awm kue.
	(Mate 12:42) Cumvang ei Hrangpuhrang nutong kha, cawhei canautu awn thuchra hnuep ah duei u kom, disak hei yei. Hatulatiah ani kha Solomon ei hmatnak thungai yeila, leidek aduetnak lamei lawh kue, boen u, Solomon la baungai pueng cawh ah awm kue a ti.
	(Mate 12:43) Chrang khuiyei raithe a luh law konna, tui areng nak hmun ah dingreunak yapvengte pueng, oeh hmu hlot kue.
	(Mate 12:44) Ka lawnak ei, ka im la ka latbai yei tiein, a sutta im hoeng ein ciimcaih pueng la hmuh ein awm eila hmoe kue.
	(Mate 12:45) Khanei ani ceit ein amah la thekha ngai pueng raithe parih khueu ein khacawh ei chrang khuila awm u kue. Khacawh ei chrang ei hnu la akra kha, hmai la akra la thengai kue. Cawh ei pakhuiah akhamueihla kra ei tikue.
Jesu Ei Nawi Awn Nautu
	(Mate 12:46) Chrangtu a toek hnuiah, a nawi awn a nautu thulang hlue u ein pung la duei u kue.
	(Mate 12:47) Chrang apum ein na nawi awn na nautu nam thulang eila pung la duei u kue a ti.
	(Mate 12:48) Khanaphi thenlaw pueng Jesu ein a toek, haunum ka nawi, haunum ka nau?
	(Mate 12:49) Ahnuhruitu vangla, a kutsoeng ein cawtu paw ka nawi, cawtu paw ka nautu tikue.
	(Mate 12:50) Fankhaw la awmpueng ka pai yei yakhlue bipueng hauphi ka nau awn ka be awn ka nawi la kra kue.
Chapter 13
Jesu Ein Nuetnaktu awn Atheithang Hei
	(Mate 13:1) Akhahnuep ah Jesu im ei ceit ein, tuili kengah ngoi kue.
	(Mate 13:2) Chrang pring ani eila am kruum lawah, Jesu duei ein tuikong khuiah ngoi kue, chrang adoemhe longkeu vah duei u kue.
	(Mate 13:3) Nuetdong nak awn adoemhe a toekpeek hei, boen u, phueithoipueng kha, phuei yeila ceit kue;
	(Mate 13:4) Aphuei, cina avang kha lamkeu vah krah ein, vatu lawh u ein dok boeih u kue.
	(Mate 13:5) Afeitu kha lungchrong fanna krah ein leidek apamnak awn ahrit la kek kue.
	(Mate 13:6) Khanaphi apra oeh a chraaknak awn khawling ein yaiisak ein sih kue.
	(Mate 13:7) Hlingtuei am hmuah afeitu krah ein hlingbau vein caang diiksak kue.
	(Mate 13:8) Afeitu kha leiveh ah krah ein avang phra, avang chrukkip, avang thumkip la vueipai u kue.
	(Mate 13:9) Hna ta pueng ein yaseh tikue.
Toek Caihnak
	(Mate 13:10) Ahnuhruitu a ep la lawh u ein hatula nuetnak awn thu na toekpeek hei? Tina u kue.
	(Mate 13:11) Jesu ein, nangmih kha Fankhaw ram ei athuuk hmatnak kan peek uh, amni oeh peek pha tina hei kue.
	(Mate 13:12) Hauphi tapueng peek si ei, ani talou lawhpeek ei.
	(Mate 13:13) Khatiein nuetnak awn thu ka toek hei; hatulatiah bawimang eila peek si ei. Hauphi oeh ta ei, a taakduen haw amni kha boen u ein oeh hmukhai u kue, ngai u ein, oeh yalam u kue.
	(Mate 13:14) Nam ya ein phi oeh nam yalam kue; nam hmuh einphi, oeh nam hmukhai kue tila, Isaiah ein am mawng a toek kuem kue.
	(Mate 13:15) Hatulatiah cawh ei chrangtuei, am lungsin kha moong ein am hna awn amyak ei kuei kue, am mik am buem, oehkhana, am mik awn hmuh u ei sue, am hna awn ya u kue, am lungsin awn am yaklam ei sueah, latlaw u kue, ka cangsak hei yei sue, tiein toek kue.
	(Mate 13:16) Nam mik ein ahmuh la nam youthen kue, nam hna ein ayaak la nam youthen kue.
	(Mate 13:17) Atang kan then u ei, nam hmuh, Sanghmatu ada, chrangduengtu ada ein, hmuhlue u einphih, oeh hmuh hlot u kue. Nam yaaktu yahlue u einphi oeh ya u kue.
Phueithawi Toek Caihnak
	(Mate 13:18) Phueithawi yei suilam ngai u oe.
	(Mate 13:19) Chrang apum ei lungsin ah phuei yei, ram thuthang oeh a yaklam kha, khawram ein dok pe kue. Cawhkha lam ah phueiyei cina la krakue.
	(Mate 13:20) Lungchrongah kra pueng ei cina kha, chrang apum ein thuya ein yeinak awn dou hrit kue.
	(Mate 13:21) Khanaphi lungsin ah apra oeh chrah ein asoengca awm ein thu ei hamla dunghnep, vuukhmuh nak awn ahrit la kruh kue.
	(Mate 13:22) Hlinghmuah cina phueiyei amawng kha, chrang apum ein thuya ein leidek hringom nak ah, luelaam nak awn theilainaktu ein thu diiksak ein oeh thei kue.
	(Mate 13:23) Leidek veh ah krapueng cina kha, chrang apum ein thuya khai ein dou kue, ani theilaw ein, avang kha thumkip, avang kha chrukkip, avang kha phra, la thei law ngai u kue.
Caang Hmuei Ta
	(Mate 13:24) Jesu ein afei nuetnak pe hei ein a toek, Fankhaw ram kha a laiah, cina veh phuei pueng chrangapum awn nuettei la krakue.
	(Mate 13:25) Khanaphi a chrangtu am ihhning hnuiah, a raiitu law u ein caang hmuah tatu phuei ein afeila ceit kue.
	(Mate 13:26) Khanaphi caang kek lawh ein avuei lawah tatu phi danglaw kue.
	(Mate 13:27) Saiitu a epla ceit u ein tukkitpueng, louvah caangci ani na thoi pueng la oeh kra aw? Hatula tatu am luhlaw? am ti.
	(Mate 13:28) Cawhkha raituei am bi tiein hlan hei kue. A saiitu ein kam ceit kom kam dok ei na yahlue aw? am tiah.
	(Mate 13:29) Ani ein ka, tikue, hatulatiah tatu nam phuk ah, caang nam phuk siei ni a ti.
	(Mate 13:30) Caang oeh ah pha hrila an pahnih atoengla baunih se; caangah lawvengah caang adtu ka toek hei kom, alamma la tatu phuh u na, meiah khum eila, pin u na bum u, caang khei khuiah khoep u tikue.
Anca Ci
	(Mate 13:31) Afei nuetnak a peek hei, Fankhaw ram kha anca ci awn toeng kue, chrang apum ein lou ein laiah phuei kue.
	(Mate 13:32) Cawh kha afei cina la yawisoeih kue, khanaphi abau lawah, dum ei lingtu la baungai ein sing la tanglaw kue, khatiein khawkhi ei vatu lawh u ein apramtuah bu tuh u kue a ti.
Toibeii
	(Mate 13:33) Afei nuetnak toek pe hei kue, Fankhaw ram kha Toibeii awn toeng kue, khacawh nutong apum ein lou ein vaidam themthum ah yuk ein avan tuilaw kue.
	(Mate 13:34) Jesu ein cawtu avan nuetnak awn chrangpring toekpe kue, nuetnak kaala oeh toekpe hei kue.
	(Mate 13:35) Cawhkha Sanghma awn toek kuem pueng la krakue. Nuetnak tu awn ka rong ka phawk kom, leidek asuen ei tuen thupthoitu ka phueiphook hei yei ti kue.
Tatu Toek Caihnak
	(Mate 13:36) Khanei chrangtu cehta ein im khuila lut kue. A hnuhruitu lawh u ein louvei tatu nuetnak thu nih then u tila am toek.
	(Mate 13:37) Cina veh phuei pueng kha chrangcapa la krakue.
	(Mate 13:38) Lou kha leidek la krah ein; cina vehtu kha dekfan ei a catu la kra kue; Tatu kha khawram ei catu ni;
	(Mate 13:39) Amniah cina phuei pueng rai kha khawram la kra kue; caangah kha leidek aboeihnak la krah ein, ad up ueng kha Fanchrangtu la kra kue.
	(Mate 13:40) Tatu phuk hei ah leidek aboeih hnuep ah mei awn khum hei yei.
	(Mate 13:41) Chrang capa kha, a Fanchrangtu tuei hei kom, katnaktu awn phuemhring naktu bi puengtu ram khuiyei hruei kom.
	(Mate 13:42) Kiunak awn hnhricuih faaceep nak hmun sihlingnak mei khuila fit hei yei.
	(Mate 13:43) Khanei chrangduengtu ein am pai yei ram khuiah khawhni mueihla sue hei u ei. Hna ta pueng haueinphi yase.
Thup ei Khawh
	(Mate 13:44) Fanram kha lai khuiah khawthup awn toeng kue, khacawh chrangapum ein hmuh ein a thupbai; yeinak awn ceit ein a tak avan yoii ein khacawh ei lai lei kue.
Aphukuei Retha
	(Mate 13:45) Fanram kha retha vehtu yap ein sumlei pueng awn toeng kue.
	(Mate 13:46) Retha aphukuei he a hmuh ah ceit ein a taak poeng yoii ein lawpuei kue.
Vai Nuetnak
	(Mate 13:47) Fanram kha vai tuili khuila voi ein, nga poengpoeng khoep pueng awn toeng kue.
	(Mate 13:48) Nga abe lawah kongkeu la rued u ein ngoi u kue. Vai yei ngani khoep u ein peemrang ah tawk u kue, nga thetu pungla fit u kue.
	(Mate 13:49) Khacawkha leidek aboeih lawah kra ei; fanchrangtu law u kom, chrangduengtu khuiyei chrang thetu hruei u kom;
	(Mate 13:50) Meiling khuila fit hei u ei, khacawh kha ngicuih faaceepnak hmun la krakue.
	(Mate 13:51) Cawhtu nam yalam aw? a tiah, oe, am ti.
	(Mate 13:52) Jesu ein, khatiein thukhoen tukkit pueng poeng kha, fanram ei hnuhrui la, am kralaw awn immah ein a khawhtu khuiyei, aruem athai lawpuei pueng awn toeng kue a ti.
Jesu Ei Nazareth Sudongnak
	(Mate 13:53) Jesu ein ntnaktu a toek konna, akhanei chrahkru kue.
	(Mate 13:54) Akhaw la ceit ein am sinakok ah theithang hei kue, Cawh ei chrang, cawh ei hmuhmat nak awn cawh ei coeinak huhamtu, ahawlamei a rah num? tila coei u ein am toek.
	(Mate 13:55) Cawh kha sawngsa pueng ei cala oeh kra aw? Anawi Mary, a nautu James awn Joseph awn Judah la oeh sui u aw?
	(Mate 13:56) Abetu, avan awn nim awmhmaih pueng la oeh kra aw? Khatiein cawh ei chrang ein cawhtu hawla a rah tih u kue.
	(Mate 13:57) Ani oeh yahlue u kue. Khanaphi Jesu ein, Sanghma apum kha, amah ei imkhui chrangtu awn, amah ei khawchrang konna, afei lani ngaknak a awm kaw?
	(Mate 13:58) Am yumnak oeh a awmnak ei dawngah, akhanna coeiletnak ada oeh bih kue.
Chapter 14
Baptisma Johan Sihnak
	(Mate 14:1) Akhapoetta Herod Hrangpuei ein Jesu ei mawng ya kue.
	(Mate 14:2) A saiitu a toek hei, cawhkha baptisma Johan la kra kue, ani sihnak ei thoulaw kue; khatiein coeilet binak huham ani ah awm kue.
	(Mate 14:3) Anau Philip pei chru, Herodias ei mawng awn Herod tein Johan pang ein akhih konna, thong chrum kue.
	(Mate 14:4) Johan ein ani na chrunak, athumcam la oeh kra kue a ti.
	(Mate 14:5) Herod tein Johan ngon hlue ein phi chrangtu krih kue, hatulatiah Johan sanghma la ngai u kue.
	(Mate 14:6) Khanaphi Herod tei hminak niin phalaw ein, Herodias ei canu am hmaiah laam ein Herod yeisak kue.
	(Mate 14:7) Ani ein hatuphi a thoeh a pek eila runce ein anui la thu kam kue.
	(Mate 14:8) Anawi yein a cuehcawn mueihla, Baptisma Johan ei lupum cawh ei beidai ah ni pe tina kue.
	(Mate 14:9) Hrangpuei a kawthe einphi, muebuh ai pueng, a yintuei hmaiah, a runnak awn Hrangpuei ein pek eila thuchrah kue.
	(Mate 14:10) Thong khuiyei Johan ei lupum chrueng u ei tuei hei kue.
	(Mate 14:11) A lupum beidai ah lawpuei u ein nutaca am peek, ani ein a nawi yeila cehpuei kue.
	(Mate 14:12) Ahnuhruitu law u ein apumsa cehpuei u ein cuem u kue. Ceit u ein Jesu am then.
Phrangakip Abei
	(Mate 14:13) Johan ei amawng Jesu ein a hmat lawah, khanei asiunak khawprong la tuikong awn amah ceit kue. Khacawh chrangtu ein ya u ein am pungim ei, am khaw awn ani hrui u kue.
	(Mate 14:14) Kongkeu a pha ah, chrangnam hmuh ein, ren hei ein hnat puengtu cangsak hei kue.
	(Mate 14:15) Khawmue lawah a hnuhruitu ani eila ceit u ein cawhkha khawken la krah ein khaw phi thanlaw kue; khaw khuila ceit u kom, ammah ei buh lei u eila, tuei hei tina u kue.
	(Mate 14:16) Khanaphi Jesu ein, am ceh ei oeh ngaih kue, am ai yei hatuaw pe hei u a tiah!
	(Mate 14:17) Cawhah nga pahnih awn vaipi pinhra doeng kam tah kue am ti.
	(Mate 14:18) Ani ein, cawla lawpuei u tikue.
	(Mate 14:19) Chrangtu sai fanna ngoi u eila, toeksak hei ein, nga pahnih awn vaipi panga lou ein fanvang la hamang ein ai youthen a pek, vaipitu bou ein a hnuhruitu pe hei kue, hnuhruitu ein chrangtu am pek.
	(Mate 14:20) Avan ai u ein am phue konna, akiakektu apoih am koihah, vowh hrahleihnih ah bekhuep kue.
	(Mate 14:21) Amaw awn nutongtu oeh toek la, ai pueng phra ngakip lawh u kue.
Jesu Tuifan Cehnak
	(Mate 14:22) Chrangtu a tueih hei hnuiah, a hnuhruitu tuikong khuila luhsak hei hrit ein, tuirai vangla am cehma eila toek hei kue.
	(Mate 14:23) Chrangtu afeila, a tueih hei konna, amue lawah, taiirue eila cung la Jesu kaii ein akhala amah cadoeng awm kue.
	(Mate 14:24) Khanaphi tuikong dek awn asounak tuili thungah awm ein, khawkhi ei tuiphu ein paii kue.
	(Mate 14:25) Khawthan khawnoed pali ah Jesu tuili fanna am epla, a law am hmuh.
	(Mate 14:26) Ahnuhruitu ein tuili fanna, a law am hmuh ah, krih u ein hmueichra ti u ein, am krimah la viik u kue.
	(Mate 14:27) Jesu ein a toek hrit hei, nam lunguepsak u, cawhkha keini, oeh kri u a ti.
	(Mate 14:28) Peter ein, Bawipa, cawhkha nang la na kra ah, nang eila tui fanna ka law eila toek tina kue.
	(Mate 14:29) Law! a tiah, tuikong khui yei krum ein tui fanna Jesu eila ceit kue.
	(Mate 14:30) Khanaphi khawkhi hmuh ein a krihnak awn tuiah cum ein Bawipa ni khuui tiein viik kue.
	(Mate 14:31) Jesu a kutsoeng hrit ein pang ein a toek, hatula uepvoetnak na taak, na yumnak yawca kue a tinak.
	(Mate 14:32) Tuikong khuila an sutta, khawkhi phi dip kue.
	(Mate 14:33) Tuikong khuiah awm u pueng ein ani beh u ein, nang kha Fanpuhri ei catang tina u kue.
	(Mate 14:34) Tui am kat konna Gennesaret ram la sut u kue.
	(Mate 14:35) Akhanna awm pueng chrang tu ein a ni hmat u ein, yungkeu vei hnat pueng avan, am lawpuei yeila, tuekah hei u kue.
	(Mate 14:36) Ayih mawngca sun ei la, am pahramnak; sunpueng poeng cangboeih kue.
Chapter 15
Aciim Awn Aproksak
	(Mate 15:1) Jerusalem lamei thukhoen tukkit puengtu awn Farisetu Jesu eila law u ein.
	(Mate 15:2) Aruem chrangtuei thumcam hatula na hnuhruitu ein am kan? ti u kue. Buh am aiah am kut oeh am si.
	(Mate 15:3) Bawipa ein, nam thumcam ei hamla, hatula Fanpuhri ei thupeek nammah ein nam kaan tina hei kue.
	(Mate 15:4) Fanpuhri ein nam nawipai doenkham u a ti. Hauphi a nawi awn a pai tamphra pueng kha si ei a ti.
	(Mate 15:5) Khanaphi nangmih chrang apum ein, a nawi awn a pai yei hala, hatuphi kan bawmnak nih kha, Fanpuhri ei an peek nih ni nam tikue.
	(Mate 15:6) Nam thumcam ei hamla, a nawi awn a pai oeh doenkham kue ti awn Fanpuhri ei thu aphu oeh nam om sak.
	(Mate 15:7) Nangmih chrang theilaitu, nangmih ei mawng Sanghma Isaiah ein a toekkha tang kue.
	(Mate 15:8) Cawhei chrangtu ein am rong awn nih doenkham u ein phi, am lungsin kei awn sou krukue.
	(Mate 15:9) An beek uh akhawloeni, chrang ei thumcam coeinaktu awn theithang kruh u kue.
	(Mate 15:10) Jesu ein chrangtu khueu hei ein, ngai u na, yalam u tina hei kue.
	(Mate 15:11) Rong khuiyei lutpueng ein chrang oeh proksak kue.
	(Mate 15:12) Khanei a hnuhruitu lawh u ein am doed, na thu am yaakah farisetu am thuei na hmattaw? am ti.
	(Mate 15:13) Khanaphi singpoeng hatu sing phi, Fanpuhri ein oeh a lingtah a pramahla phuk ei.
	(Mate 15:14) Am bue la awm u seh, amni kha adauk chruisoi pueng adauktu la krah u kue. Adauk ein adauk a chruisoi la akra ah, an pahnih hong khuiah krui nih ei ti kue.
Chrang ei LungSin
	(Mate 15:15) Peter ein, nuetnak ni toek pekhai u a ti.
	(Mate 15:16) Jesu ein, nang haw tuboeih duet oeh na hmat kue ne? a tinak.
	(Mate 15:17) Hatuphi rong ei bung khuila lut ein pungla, aceh oe nam hmat kue ne?
	(Mate 15:18) Khanaphi lungsin ei lawein rongah lutlaw pueng ein chrang thedthamsak kue.
	(Mate 15:19) Lungsin ei a ngaihtueh the, ngonkru nak, cluiluuk nak, pretdeng nak, ruuknak, raitoeknak, chrang thednaktu lutlaw kue.
	(Mate 15:20) Cawhtu ein chrang thedkhadsak kue; khanaphi kut oeh si la, ai yein chrang oeh thedthamsak ei tikue.
Khanan Nuta Ei Yumnak
	(Mate 15:21) Akhanei Jesu ceit ein, Tuere awn Sidon ram khuila sut kue.
	(Mate 15:22) Khanan nuta apum khaw yungkeu lamei, ani hmuh eila lawh ein, David tei ca, Bawipa, ni ren, khawyou vein ka canu hnuihnaw kue tiein viik kue.
	(Mate 15:23) Khanaphi thukhang oet awn phi oeh hlan ein, a hnuhruitu lawh u ein afeila cehsak, nim eppa viikprang law kue am tinak.
	(Mate 15:24) Jesu ein kei kha chruek pueng Israeltuei hamlani an tueihlaw a ti.
	(Mate 15:25) Nuta lawh ein a hmaiah koop ein Bawipa, ni bawm a ti.
	(Mate 15:26) Catuei ai yei vaipi lawh ah, uituei hmaiah fih kha, oeh ni kue tiein hlan hei kue.
	(Mate 15:27) Nuta ein oe, Bawipa, a ti, khanaphi ui yein hawya, a bawituei am ai baw pueng akikek hlemleek kue a tiah.
	(Mate 15:28) Khanei Jesu ein nuta a toek, Aw nutong, na yumnak baukue; na yaakhlue peek la krakue ti ein. Khanei a canu cang kue.
Jesu Ein Chrangtu Acangsak
	(Mate 15:29) Akhan ei chrahkru ein Kalile tuilivang la ceit kue; cungla kaii ein ngoi kue.
	(Mate 15:30) Ani eila chrang pring lawh ein a kheem, a hrou, a dauk, a angtu, adahe a khaw eppa lawpuei u ein; cangsak hei kue.
	(Mate 15:31) Aang thu ein, a kheem ni bai kue, a hrou ceitthei ein, a dauk hmuh ein, Israeltuei Fanpuhri am hluengtai hmuh u ein coei u kue.
Chrang Phralikip Abei
	(Mate 15:32) Jesu ein a hnuhruitu khueu hei ein, chrangtu ka ren hei kue a ti, hatulatiah hatuphi oeh ai la hnuepthum kam awmhmaih ein ai tawi u kue, lam ah bawngbai u eila, akranak awn ai ka ala oeh ka tueihlue hei kue a ti.
	(Mate 15:33) Ahnuhruitu ein, khawprong hmuah, chrang cawyattei kroenak ei nim hmu ei yaw? am tiah.
	(Mate 15:34) Jesu ein, vaipi hatuyatnum? nam taak a tiah, nga ayawica awn pirih am ti.
	(Mate 15:35) Chrangtu sai fanna, ngoihsak hei kue;
	(Mate 15:36) Nga awn vaipi parih lou ein boenak a toek, bou hei ein a hnuhruitu peh ein, a hnuhruitu ein chrangtu am peek.
	(Mate 15:37) Ai u ein am phue konna, akikek poihpueng am koihah vawrih lawh kue.
	(Mate 15:38) Aipueng amaw awn nutong oeh toekla, patong phralikip lawh kue.
	(Mate 15:39) Chrangtu a tueih hei konna, magadan khaw la ceit u kue.
Chapter 16
Hmatnak Am Doed
	(Mate 16:1) Farisetu awn saddusetu Jesu eila lawh u ein Fankhaw hmatnak ni hmuh u tila, noekdahnak la am doed.
	(Mate 16:2) Ani ein, muelam la khawmik a senna, khawthen ei nam tici kue a tinak hei.
	(Mate 16:3) Khawngoi lam ah, tungoi khw oeh then ei, khawmik sen ein khawkhi ei nam ti. Khawmik ei mikhmai nam naithei einphi, a hnusoeih ei niin oeh nam hmat kue a ti.
	(Mate 16:4) Chrangthetu awn luilutuei canau vein hmatnak yap u kue, Jonah ei hmatnak konna, afei hmatnak oeh hmuh hei yei tiein cehta hei kue.
Farisetu awn Sadusetuei Toi
	(Mate 16:5) Hnuhruitu tuiraivang am cehah vaipi am thoem ei hnih u kue.
	(Mate 16:6) Jesu ein Farisetu awn sadusetuei toi ngaihna u tina hei kue.
	(Mate 16:7) Ahnuhruitu ein vaipi oeh nim thoemnak awn cawhtu a toek tila toekkru u kue.
	(Mate 16:8) Nam yumnak yawica pueng chrangtu, vaipi oeh nam taak la hatunum nam tengchram? Cawh ngaihna u Jesu ein tikue.
	(Mate 16:9) Vaipi panga chrang phra ngakip ein ai ein vawh hatuyat be eila nam kawih, oeh nam thuem hmat pha kuene?
	(Mate 16:10) Vaipi pired chrang phra likip ein ai ein vawh hatuyatta num be eila nam kawih?
	(Mate 16:11) Hatula khacawh oeh nam yaaklam, vaipi ei mawng nangmih oeh kan toek u kue? Khanaphi Farisetu awn sadusetuei toi ngaihna u.
	(Mate 16:12) Khakonna vaipi ei toi ngaihnak eila oeh toek pueng la hmat u ein, Farisetu awn sadducetuei theithangnak ngaihnak eila hmat u kue.
Peter Ei Jesu Yumnak
	(Mate 16:13) Philippi Caesarea ram khuila Jesu a sutlawah, chrang capa kha chrangtu ein hau ti u aw? tila Jesu ein a hnuhruitu doed hei kue.
	(Mate 16:14) Avang ein Baptisma Johan, afeitu ein Elijah, afei baitu ein Jeremiah, Sanghma tuei apumku ti la toek u kue.
	(Mate 16:15) Nangmih ein kei hau? nam tiei tiein a doed hei.
	(Mate 16:16) Saimon peter ein, nangkha chrih, ahring Fanpuhri ei capa la na kra kue tiein hlan kue.
	(Mate 16:17) Jesu ein, Saimon Barkrona, na youthen kue a ti nak, hatulatiah sisa awn nang ein cawh oeh na toek hlawttei, khanaphi Fankhaw la awm pueng Fanpuhri ein ni an toek sak.
	(Mate 16:18) Keiyein phi nang kha peter la na krakue, cawh ei lung fanna ka chrangboem ka dueihsak ei; cei kawttein khacawh oeh noeng hlawttei.
	(Mate 16:19) Fanram hmawngnaktu nang kan pe ei; dek fanna na khih fankhaw la khih la awm ei, dek fanna na phran fankhaw la phran la awm ei tina kue.
	(Mate 16:20) Khakonna Ani chrih la akra hau oeh am then eila hnuhruitu toek hei kue.
Jesu Ein Asih Ei Atoek
	(Mate 16:21) Jesu ein, a kha poet ta tuen ein Jerusalem la ka ceitkom, agamcatu, taiiruetungtu, thukhoen tukkit puengtuei khuikhasak nak adahe odnak umkom, am ngon ei, ahnuepthum ah thoubai yeila, a hnuhruitu toek hei kue.
	(Mate 16:22) Peter ein Jesu khueu ein Bawipa, khacawh nang awn sou kruseh! cawh nangah oeh krahe seh! tiein a taih ah.
	(Mate 16:23) Peter eila hlat ein, Khawram! ka hnu la nawk, ka kruktoeng nak eila na krakue; Hatulatiah nangkha Fanpuhri ei mawngma ah oeh na roengtha ein chrang ei mawngma ah na roengtha kue a tinak.
Hnuhrui Phu
	(Mate 16:24) Khakonna Jesu ein, hauphi ka hnuhrui hluepueng, amah makruh kom, a laklamtung kawtkom, ni hrui seh hnuhruitu tina hei kue.
	(Mate 16:25) Hauphi a hringnak khuui hlue pueng a hringnak chruek ei, hauphi keiyei hamla, a hringnak chrueh pueng hringnak hmu ei tikue.
	(Mate 16:26) Chrang ein leidek avan takom, a Hmueichra adiah, aninak hatu awm ei? A Hmueichra hatu khawh awn hruei hlot tei?
	(Mate 16:27) Chrang Capa kha, a pai yei hluengtai nak awn fanchrangtu awn lawh maih u ei, kha kon na chrangpoeng a bi mueihla chreng ei.
	(Mate 16:28) Atangla kan toek u ei, chrangcapa kha, a ram khuila a law oeh nam hmuh pha ei chrueih, cawhah nam dueipueng hauphi oeh nam si ei tikue.
Chapter 17
Mueith Awnghlai Nak
	(Mate 17:1) Hnuepruk konna Jesu ein peter, James awn a nau Johan mi khueu hei ein khawcung ahlueng nak la ammah kaii u kue.
	(Mate 17:2) Am hmaiah amueithawnghlai ein khawhni mueihla, a hmai kah lawh ein asuisak khawvang mueihla baawk kue.
	(Mate 17:3) Moses awn Elijah ani eila danglaw nih ein, am thu hmuh u kue.
	(Mate 17:4) Peter ein Jesu a toek, Bawipa, cawhah nim awm ah ni eila krakue, na yaakhlue ei sueah, nang ei hamla apum, Moses ei hamla apum, Elijah ei hamla apum, cawhah paw pathum ka sa ee a ti.
	(Mate 17:5) Athulang hnuiah, vangmeibaawk ein hlawp hei ein boen u, cawhkha ka yongnak ka cani, a fanna ka yei kue, a thu ngaihpe u tila vangmei khuiah thulawh kue.
	(Mate 17:6) Hnuhruitu ein am yaakah dekah koop u ein krihe u kue.
	(Mate 17:7) Amni eila Jesu lawh ein thou u, oeh krih u tina hei kue.
	(Mate 17:8) Am boenna Jesu konna hau oeh hmuh u kue.
	(Mate 17:9) Cung lamei am krumlawah, Jesu ein, chrangcapa sihnak ei oeh a thawhpha ei chrueih hauphi oeh nam then ei tina hei kue.
	(Mate 17:10) Ahnuhruitu ein Jesu la, hatula Elijah lawma ei tila, thukhoen tukkitpuengtu ein am toek tila am doed?
	(Mate 17:11) Elijah lawma kom, avan prangtham ei tiein a hlan hei.
	(Mate 17:12) Khanaphi Elijah lawh ein ani oeh nam hmat kue tiein a hlan hei, afanna am yakhlue bih u kue.  Akhamueihla chrangcapa phi am kut awn vuukhmuhsak u eini.
	(Mate 17:13) Khanei hnuhruitu ein baptisma Johan ei mawng a toek hei la hmat u kue.
Raithe ei Omnak
	(Mate 17:14) Chrang pringtuei la am sutta, chrangapum Jesu eila lawh ein ahmaiah koop ein a toek.
	(Mate 17:15) Bawipa, kaca ren ngai, ruu ein khawvuuk anui um kue. Alakah mei khuiah kruh ein, alakah tuikhuiah kruh kue a ti.
	(Mate 17:16) Na hnuhruituei la, ka lawpi ein oeh mangsak u kue.
	(Mate 17:17) Jesu ein yumnak oeh nam tah ein nam theilai pueng, hatuyatta nim awmhmaih ei num? Hatuyat la kan ueh pe u ei num? tiein a hlan konna, ka den la lawpuei u tikue.
	(Mate 17:18) Jesu ein khawram tam ein ani ei khuiyei khawram lutlaw ein amaw cang hrit kue.
	(Mate 17:19) Jesu eila hnuhruitu lawduem u ein hatulanum rai oeh kam tuhlot? am tiah.
	(Mate 17:20) Nam yumnak ayawinak ei dongah tinak hei kue; Atang kan toek u ei, an caci kruk yumnak nam tak ei sueah, khawcung haw cawh ei khawla, non nam tiah non ei sue; Nangmih ah oeh krahningpueng oeh awm kue.
	(Mate 17:21) Buhyeih taiiruenak kaala, cawmueih oeh tu hlottei.
	(Mate 17:22) Kalile ram ah am awmhmaih poetta, chrangcapa kha chrangtuei kutta ap u ei.
	(Mate 17:23) Ani ngon u ei, ahnuepthum ah thouvei, tiein Jesu ein a toek hei ah, anui la ayoe u kue.
Ngui Look Nak
	(Mate 17:24) Kapernaum khawla am sutlawah, beekim ngui cawngpueng chrang pahnih peter eila law nih ein, na tukkitpueng moe Greek ngui phehnih oeh cawng ei ne? an tiah.
	(Mate 17:25) Oe, cawngkue a ti. Peter im khuila, a luhah, Jesu ein peter a doed ma, hatu mueihlanum na ngaih? tina kue. Leidek Hrangpueitu ein haueilanum cawng am look, am catuei lanum? afeituei la num? a tiah.
	(Mate 17:26) Peter ein, afeituei la a ti, Jesu ein, a catu oeh cawng u ei a ti.
	(Mate 17:27) Khanaphi mingmih ei hamla oeh am kat teila, tuili la ceitna nga vawdoek. Na phacuek ei nga louna, a rong na hmongah ngui na hmu ei. Khacawh louna kei awn nang ei hamla vawpe hei tikue.
Chapter 18
Fankhaw Ah Abausoeih
	(Mate 18:1) Akhapoetta Jesu eila hnuhruitu law u ein Fanram ah haunum? Abausoeih kaw am ti.
	(Mate 18:2) Jesu ein amawtu khueu hei ein am thungah ta hei kue.
	(Mate 18:3) Thutak kan then u ei, amawtu mueihla, oeh nam thawngkru la akra ah, hauphi fanram oeh nam suttei tikue.
	(Mate 18:4) Hauphi cawh ei amaw mueihla, alungnem pueng Fankhaw la abausoeih la kra ei.
	(Mate 18:5) Hauphi ka ming awn cawh ei amaw mueih, doupueng, kei nih doupueng la krakue.
	(Mate 18:6) Khanaphi kei nih yumpueng cawh ei amawca mueih katnapueng kha, caangreed nak lungnu abauhe a hueiah owisakah, tuilithuk khuila chrui kha, aniei hamla ningai yei a ti.
	(Mate 18:7) Leidek kha chrangtu a katsak la, akamtheh kue! Oeh phenghlawttei kruktoengnaktu sutlaw ei, khamueihtu sutlawsak pueng a kamtheh kue.
	(Mate 18:8) Na kutkhaw ein, an katsakah, chruengpitna fitteinnoe; na kutkhaw akuem awn ceikhui na cehdam lata, akheem, ahr ou la hringnak khuila na luh kha nang ei hamla ningai yei.
	(Mate 18:9) Na mik ein an katsak la akra ah, prokna fitteinnoe. Mik pahnih awn ceimei khuila na luh damla, mikvang awn hringnak khuila na luh kha nang ei hamla ni ngai yei.
Chruek Pueng T0
	(Mate 18:10) Cawh ei amawtuei apum oeh nam hnep eila ngaihna u, kan toek u ei, hatulatiah am Fanchrangtu kha Fankhaw la awmpueng ka pai yei hmai hmuloet u kue.
	(Mate 18:11) Chrangcapa kha chruekpueng khuiyei lani a law.
	(Mate 18:12) Hawmueihla nam ngai yaw? T0 phra tapueng chrangapum, To apum achueh ah, cung fanna kokip awn pako taguet kom, lam hmangpueng apum oeh yap ei yaw?
	(Mate 18:13) Thutak kan toek u ei, a hmuh ah, oeh chruekpueng kokip awn pako la, ani ei fanna yei ngai kue.
	(Mate 18:14) Cawtuei apum adi ei kha Fankhaw la awmpueng nam pai yei yaakhlue la oeh krakue.
Coeicawt Taiirue Nak
	(Mate 18:15) Na koeinau vein an katnakah, ceitna amadoeng a katnak vaw hmuh, na thu a ngaih ah, na koeinau na noeng puengla kra ei.
	(Mate 18:16) Na thu oeh a ngaihah apum pahnih awn namah ceit u, chrang pahnih pathum ei thurong kha uep pueng la kra kue.
	(Mate 18:17) Nam thu a linna chrang boem then u, chrang boem ei thu haw oeh a ngaih ah, cawnglook awn oeh yum pueng la ngai u.
	(Mate 18:18) Atang kan toek u ei, hatuphi dek fanna nam khih kha fankhaw la khih la kra ei; Hatuphi dek fanna nam phran kha fan khaw la phran la kra ei.
	(Mate 18:19) Atang Kan then u ei, dek fanna nan pahnih ein nan yum la a kra ah, hatuei mawngphi nan thoeh, fankhaw la awm pueng ka pai yein ni pe nih ei.
	(Mate 18:20) Hatulatiah ahawlaphi ka ming awn a toeng la nam bum ah, nam thungah ka awm ei ti kue.
NgaihSim Nak
	(Mate 18:21) Peter lawh ein, Bawipa, ka koeinau vein hatuyat la an katnak num, ka ngaihsim kaw? rihvei hrila ne? a tiah.
	(Mate 18:22) Jesu ein, rih vei oeh kan tina kue, chrihkip awn lengrih a tinak.
	(Mate 18:23) Khatiein cawh ei mawngah Fankhaw kha, a saiituei la ngui leithui pueng ei Hrangpuei apum awn toeng kue.
	(Mate 18:24) Am khe poetta sim pu pueng a hmai la, am lawpuei.
	(Mate 18:25) A pu oeh a sah hlawtnak ei dawngah, a bawi yein amah awn achrucatu awn ataakpoeng yoiikom a leisah eila thu a kruehnak awn.
	(Mate 18:26) Saii kha ani ei hmaiah dekah koop ein bawipa, ni ren, avan kan sah bai yei tiein pana kue.
	(Mate 18:27) Bawi yein saii a rennak awn a lei avan ngaisim ein chrah kue.
	(Mate 18:28) Khanaphi Saii ceit ein ani eila nguipit pu pueng a puei saii hmuh ein pang kue; a hueiawah dueuep ein napu ni pebai ti na kue.
	(Mate 18:29) Apuei saii kha dekah koop ein pahram na kue, ni rentang kan pe ei ni a ti.
	(Mate 18:30) Khanaphi oeh yahlue ein ceit kue, apu oeh a thungpha ei chrueih thong khuila a tawk.
	(Mate 18:31) Akhamueihla, an kra afeisaiitu ein am hmuhah atoela, am kawtheh ein an kratu avan am bawi yeila toek u kue.
	(Mate 18:32) Khanei bawi yein ani khueu ein nang saiithe nan pana ein na leikoi avan kan ngaihsim kue.
	(Mate 18:33) Kei yein na fanna rennak ka taak mueihla, na puei saii yei fanah rennak oeh na tah kue ne?
	(Mate 18:34) Abawi akawtheh tangkiik ein lei oeh a sah phaei chrueih, am phep peila thong chrum hei pueng ei kutta ap kue.
	(Mate 18:35) Nam lungsin awn nam phoeinautuei fanna ngaihsimnak oeh nam taak ah, Fankhaw la awm pueng pai yein akhamueih la oeh ni ngaisim u ei ni.
Chapter 19
Chru Rawk Nak
	(Mate 19:1) Cawhei thutu Jesu ein a toek konna, Kalile ei chrahkru ein Jordan tuirai Judah ram la ceit kue.
	(Mate 19:2) Chrangtu ein hruilaw u ein akhala cangsak hei kue.
	(Mate 19:3) Hatuei mawng awn phi chrang ein a chru a rawk ah thumcam la kra ei yaw tila noekdah hluenak awn Farisetu avang a epla lawh u ein doed u kue.
	(Mate 19:4) Acuekah nuta awn tongpa a tueirawi la oeh nam khekhoi kue ne? tiein a hlan hei.
	(Mate 19:5) Khacawh ei mawng awn tongpa ein a nupai cehta ein a chru awn dawnnih ein pahnih kha pumsa apumla tanglaw nih kue.
	(Mate 19:6) Khatiein pahnih la oeh kra nih ein apumla krakue. Khatiein Fanpuhri ein a donrawi hauein oeh taiseh a ti.
	(Mate 19:7) Hatula Moses ein tainak ca pekom a chru tueiseh a ti? Am tiah.
	(Mate 19:8) Nam lungsin ahlangsoehnoeng nak awn nam chru nam rawk eila Moses ein a toek tiein Jesu ein hlan hei kue; khanaphi acuekah khamueih ei ningla oeh krakue a ti.
	(Mate 19:9) Kan toek u ei, hauphi oeh luiluuk la, a chru rawk kom afei chruna pueng kha, pretdeng pueng la krakue.
	(Mate 19:10) Hnuhruitu ein, chrang kha, a chru awn an ruisui cawmueihla, akra ah, oeh chrumah ah ni ngai yei tih u kue.
	(Mate 19:11) Jesu ein, khacawh ei thukha chrangvan ein oeh douhning ei, khanaphi a pek ei chrangtu doeng ein ni, am dou kaw a ti.
	(Mate 19:12) Am nawi yei bung khuiah nuta om u eila tueilaw u kue. Chrang ei binak awn nuta om u pueng phi awm ein, Fanram ei hmok la, ammah nuta om u pueng phih awm kue. Cawh dou hning pueng haueinphi douseh a ti.
Jesu Ein Amawtu Youthen Peeknak
	(Mate 19:13) Khanei amawtuei fanna, a kut taihkom a taiirue peek hei yeila, am lawpueiah, hnuhruitu ein tam hei u kue.
	(Mate 19:14) Jesu ein amawtu ka epla, am law eila oeh mah u a ti, hatulatiah Fanram kha cawmueihtu einni am khawnak aw a ti.
	(Mate 19:15) Am fanna, a kut a taih konna, akhanei chrahkru kue.
Talou Pueng Chrangmaw
	(Mate 19:16) Ani eila chrang apum lawh ein, Tikkhit pueng, aloetg ingnak ka rah eila, hatunum aveh ka bi kaw? a ti. Hatula, aveh ei mawng kei nan doed? tina kue, hringnak khuila luh ei na yaakhlue la akra ah, thukhoentu hrui hei tinakue.
	(Mate 19:18) Khanei ani ein hatunum? a tiah, Jesu ein, chrang oeh ngon, oeh luilu, oeh ru, na thei oeh toek, tinakue.
	(Mate 19:19) Na nawi awn na pai doenkham, namah mueihla na imteng yongna tinakue.
	(Mate 19:20) Amaw chrang ein, cawhtu avan ka hruiboeih kue, hatunum a tuboeih duet, a hoeuhun? a tiah.
	(Mate 19:21) Jesu ein, na kuempoeng hluela akra ah, ceitna na koetu yoii hei na, reeng pueng pe hei, fankhawh nata ei; khanei law na ni hrui tinakue.
	(Mate 19:22) Khacawh ei thu amaw chrang ein ayaak eita, tapueng la akranak ah, kawtheh ein ceit kue.
	(Mate 19:23) Jesu ein a hnuhruitu a toek hei, atang kan then u ei, talou pueng ei chrang Fankhaw a pha ei kueihe kue a ti.
	(Mate 19:24) Kan toek u ei, talou pueng fankhaw apha ei lata pruem hna khuiah kalauk a luh kha yoeingai yei a ti.
	(Mate 19:25) Khacawh a hnuhruitu ein am yaakah, am ngaih anuila hmang ein hau khuuinak la suttei yaw tila toek u kue.
	(Mate 19:26) Jesu ein, boen hei ein a toek hei, cawhkha chrang ei hamla oeh krahning kue, khanaphi avanpoeng Fanpuhri ei hamla krahning kue a ti.
Hnuhruitu Ei Chreng
	(Mate 19:27) Peter ein avan kam rawk ein kan hrui u kue, hatunum kam rah kaw? a ti.
	(Mate 19:28) Jesu ein, thutang kan then u ei, athai la hring lawah, chrangcapa kha, a hluengtainak ah ngoilaw kom, ni hruipueng phi ngoihnak hleihnih ah ngoi kom, Israeltu thuchra hei yei.
	(Mate 19:29) Hauphi ka ming ei hmok la, imtu, koeinautu, nubetu, pai, nawi, amawtu, loutu, ceh ta pueng, aloetgingnak rou awn aphra rah ei.
	(Mate 19:30) Maa puengtu ada hnu u kom, hnu puengtu maa u ei.
Chapter 20
Pucueng Dum Ah Bibinak
	(Mate 20:1) Fanram kha, a dum ah bih u eitu vattei la, khawngoisik ah, ceit pueng ei khawmah awn toeng kue.
	(Mate 20:2) Hnuep oetta denari a pheci peek eila, bih u eitu awn am nguem konna, a dum khuila tuei hei kue.
	(Mate 20:3) Khawnoed pathum krukah ceit ein, avang tu khawh yoihnakah, hatu oeh bi la duei pueng hmuh  kue.
	(Mate 20:4) Nang  mih  tu phi, ka dum khuila ceit u, hatuphi akroeppa, kan chreng u ei a tinak hei yei ceit u kue.
	(Mate 20:5) Khawnoed paruk awn pako ah ceitbai ein a kha mueih boela, a tinak hei.
	(Mate 20:6) Khawnoed hleioet krukah ceit ein a yungkeu vah duei puengtu hmuh ein a toek hei. Ahnueptoe hatu oeh bi la hatula cawhah nam dueih num?
	(Mate 20:7) Hauein oeh ni vat u kue am tiah. Nangmih phi duum khuila ceit u tin hei kue.
	(Mate 20:8) Khawamue lawah, duum mah ein toengpang pueng a toek; bibitu khueu hei na, am chreng pe hei, ahnu lameituah tuenna alammatu hrila pe hei.
	(Mate 20:9) Khawnoed hleioetta vahtu lawh u ein denari apheci rah u kue.
	(Mate 20:10) Vah maatu lawh u ein rah ngai u eila ngai u kue; khanaphi denari aphe cini am rah.
	(Mate 20:11) Am rah eita khawmah tamphra u kue.
	(Mate 20:12) Ahnu la law puengtu khawnoed apum doengni am bi, hnuep ei hnuet khawling tuihla ah, kam bi pueng awn atoengla nan peek uh am ti.
	(Mate 20:13) Khanaphi amni khuiyei apum a toek, ka puei, nangmihah ka bi oeh loih ei, denari aphe nam rah eila oeh nim nguem aw?
	(Mate 20:14) Hatuphi nam katu lou u na ceit u, khanaphi a hnula law puengtu nangmih awn atoengla peek ei ka yahlue kue a ti.
	(Mate 20:15) Hatuphi kamah ei koe, kamah ei ngaih la, ka bi ei kha, aningcang la oeh kra aw? Ka cueihceng la nan hmudam u eine? a ti.
	(Mate 20:16) Khatiein hnu pueng maakom, maa pueng hnuei a ti.
Sihkom Athawh Ei Anatoek
	(Mate 20:17) Jesu Jerusalem la, a vah ah, a hnuhrui hleihnih khueu ein lam ei hnuet a toek hei.
	(Mate 20:18) Jerusalem la nim kaii kom, chrangcapa kha thukhoen tukkit puengtu awn kruemnak vang ei taiiruetuei kutta suttei. Asihnak eila prum u ei.
	(Mate 20:19) Nueihring nak, paihnak, laklam ah ngon eila, oeh yum puengtu ei kutta, ap u ei, a hnuep thum ah ani thou vei.
Hluengtai Yeila Thoehnak
	(Mate 20:20) Zebede ei carawi yei nawi kha, aca rawi awn Jesu eila ceit u kue, koop ein ani eila thoehchrah kue.
	(Mate 20:21) Jesu ein hatunum na ngaih a tiah, na ram ah ka carawi apum na pat vangah, apum na eng vangah, na ngoihsak rawi yeila ni toek pe a ti.
	(Mate 20:22) Jesu ein, hatu na thoeh oeh na hmat kue tiein a hlan, ka awk ei phawi nam awh hning ei yaw? a tiah. Kam aw hning ei am ti.
	(Mate 20:23) Atoek hei, ka phawi nam aw ei; khanaphi ka patvang awn ka eng vangah ngoih ei kha oeh kan pe hning u kue, khacaw kha ka pai yein a soemphran peek hei yei hamla kra kue.
	(Mate 20:24) Khacawh am yaakah, chrang hra ein koeinau rawi thueina u kue.
	(Mate 20:25) Jesu amah ein khueu hei ein a toek, nam hmatmueihla, khuifeitu kruem u eila, am som kha, am fanna bawi na u ein, am vaica chrangtu ein am fanna titheinak awn huentat u kue.
	(Mate 20:26) Khanaphi nangmih ei lakah cawh ei ning la oeh akra ei, hauphi nangmih ah bausoeih hlue pueng kha nam tueihyoih la kraseh.
	(Mate 20:27) Hauphi nangmih ei lakah alamma ei yahlue pueng kha nam tamna la kraseh.
	(Mate 20:28) Akhamueih la Chrang Capa kha, am coeicau veila oeh law ein, ada thongnak ei la, a hringnak peh kue a ti.
Mikdauk Ei Mikdei Nak
	(Mate 20:29) Jericho khaw ei am chrah kruah, ada ein ani hrui u kue.
	(Mate 20:30) Amikmueue chrang pahnih, lam ah ngoi nih ein Jesu alaw an yaakah, Bawipa, David tei capa, ni ren nih tila viik nih kue.
	(Mate 20:31) An omduem eila chrangtu ein am tamrawi ah, Bawipa, David tei capa ni ren nih tila viik taoe nih kue!
	(Mate 20:32) Jesu duei ein a khueu rawi, hatu kan bi peek nih ei nan yakhlue? a tiah.
	(Mate 20:33) Bawipa, kan mik adei yei, kan yahlue kue an ti.
	(Mate 20:34) Jesu ein, ren rawi ein an mik a sun ei, an mikdei ein a hnuhrui nih kue.
Chapter 21
Noengnak Awn Jerusalem La Jesu luhnak
	(Mate 21:1) Jerusalem khaw am phatawm, Olive cungrui yei Bethphage khaw am sutlawah, Jesu ein a hnuhrui pahnih tuei kue.
	(Mate 21:2) Nan hmai yei khaw la ceit nih, selaca awn anawi am phung nan hmu hrittei, rui phran nih na lawpuei nih tina rawi kue.
	(Mate 21:3) Apumku ein hatuaw an toek nih la akra ah, Bawipa ein, ngaihkue nan ti ei, ani ein ni tueilaw hrit nih eini a ti.
	(Mate 21:4) Cawhkha sanghma ei anatoek akuemnak eila krakue.
	(Mate 21:5) Zion canu toekpe, boen u, nam Hrangpuei kha lungnem nak awn nangmih eila, selaca cumkom, lawei ti kuem kue.
	(Mate 21:6) Ahnuhrui rawi ceitnih ein a toek mueihla, an bi.
	(Mate 21:7) Selaca awn anawi lawpuei nih ein se ei cing fanna suisak phaih u ein akhana ngoi kue.
	(Mate 21:8) Chrang adoem soeih ein lam ah am cutu phaih u ein afeitu singpramtu boeoek u ein lam ah phaih u kue.
	(Mate 21:9) Ani ei hnu hmaiah ceitpuengtu ein, David tei capa, na ming thangseh, Bawipa ming awn law pueng a youthen seh! Ahluengtai soeih la, a ming thangseh tila soeu u kue.
	(Mate 21:10) Jerusalem khuila a luh ah, khawpueitu avan thing ein cawh haunum ti u kue.
	(Mate 21:11) Chrangtu ein cawhkha Kalile ram Nazareth khawei sanghma Jesu tih u kue.
Beekim Acimsak
	(Mate 21:12) Beekim khuila Jesu lut ein, beekim khuiyei leitu puengtu awn yoiitu puengtu avan tut hei ein, muem yoi puengtuei ngoihnaktu awn ngui thawnghlai nak capawitu lulelatsak kue.
	(Mate 21:13) Ka im kha taiirue im la, sui u ei tila ruk awm kue, a tinak hei; khanaphi nang mih ein ruai im la nam kra sak kue a ti.
	(Mate 21:14) Mikueuetu, akheem tu, beekim khui ani eila law u ein cangsak hei kue.
	(Mate 21:15) Kha na phi taii ruetungtu awn thukhoen tukkit puengtu ein coeiyei a bi am hmuh ah, David tei capa na ming thangseh, tila beekim khuiah amawtu am soeutai ah, kawthe u kue.
	(Mate 21:16) Amawtu hatunum am toek nam ya aw? am ti ah. Jesu ein oe, a ti; Amawcatu awn naucatuei rongah, thangsak nak namah ein na soemphran khoen ti oeh nam khe man kue ne? a ti.
	(Mate 21:17) Cehta hei ein khawpuei ei Bethanue la ceit ein akhana ip kue.
Theising Kouknak
	(Mate 21:18) Khaw ngoi siikah khawpuei la, a latbai ah tawi law kue.
	(Mate 21:19) Lam ah theising asauhe hmuh ein, sing epla ceit kue, a hnah hrawng ahmuh ah, tuboeih ei tuen oeh na theibai yei a ti yei, theising kouk kue.
	(Mate 21:20) Khacawh, hnuhruitu ein am hmuh ah, coei u ein, haw mueihla theising kouk hrit pueng aw? am ti.
	(Mate 21:21) Jesu ein hlan hei ein, a tang kan then u ei, ngaih oeh hmang la, yumnak na taak ah, theisingah bi mueih doeng la oeh krakom, cawh ei cung tuili khuila lutseh, nam tiah akhamueihla kra ei a ti.
	(Mate 21:22) Yum u na taiirue awn nam thoeh, avan nam rah ei.
Titheinak Am Doed
	(Mate 21:23) Beekim khuila lut ein athei hei hnuiah, taiirue tungtu awn chrangtu khuiyei avaicatu law u ein, hatu titheinak awn num cawhtu na bi? Cawh ei titheinak hauein an peek? am tiah.
	(Mate 21:24) Jesu ein hlan hei kue, Kei yein phi apum kan doed u ei? Khacawh nan then uh kah, ha tu ti thei nak awn cawh tu ka bi kan then u ei ti kue.
	(Mate 21:25) Johan nei Baptisma kha ahaw lamei law pueng? Fan lamei yaw? chrang ei lamei yaw? ammah doedkru u ein, fan lamei nim tiah, hatula oeh nam ueum nih tina u ei.
	(Mate 21:26) Chrang ei lamei nim tiah, chrang phi nim krih, Johan kha sanghma la van ein ngai u kue.
	(Mate 21:27) Oeh kam hmat kue tila Jesu am hlan ah, Ani ein phi am doed, hatu ti thei nak awn cawh tu ka bi oeh kan then u ei ti kue.
Ca Pahnih Nuetnak
	(Mate 21:28) Hatumueihla nam ngai yaw? Capa pahnih ta pueng chrang a pum awm kue. Avai ngai yei la ceit ein, ka ca, tuhngoi duum khuila ceitna bi bi a ti.
	(Mate 21:29) Oeh ka ceittei a ti te, ahnula a lungsin lat ein ceit kue.
	(Mate 21:30) Aca maw eila ceitein, a khamueihla toek ein tukkit pueng, ka ceittei tiein a hlante oeh ceit kue.
	(Mate 21:31) Khacawh ei pahnih ah haunum an pai yei thu a ngaih? Alamma am tiah. Jesu ein toek hei kue, atang kan then u ei, cawnglook puengtu awn am pumyawi puengtu nam hmai la Fanpuhri ei khaw khuila lut u ei a ti.
	(Mate 21:32) Johan kha duengnak lam ni hmuh u eila lawh einphi oeh nam yum kue; khanaphi cawnglooktu awn pumyawitu ein yum u kue; khacawh ei mawng nam hmuh einphi nam yum eila, oeh nam yut kue a ti.
Khawmah Nuetdong Nak
	(Mate 21:33) Nuetnak fei ngai u. Duummah apum awm ein, pucuengtu ling ein duum vei ein vong thung kue, atuisuinak ei dek tou ein, kraksoeng sah kue, bilou u eitu, vah hei ein afei khaw la ceit kue.
	(Mate 21:34) Bihnak  niin aphalawah, atheih rah eila, duum vattuei la, a saiitu tuei hei kue.
	(Mate 21:35) Duum vattein saiitu pang hei ein apum paii ein, apum ngon kue, apathum lung awn voi kue.
	(Mate 21:36) Alammatu la baungai pueng a saii feitu tuei hei bai kue; akha mueih boela, am bi hei.
	(Mate 21:37) Khakonna kaca tah ueyawna u ei ti ein amni ei la, a capa tuei kue.
	(Mate 21:38) Khanaphi duum vattu ein a ca am hmuhah, cawhkha rou yawei, lawh u, nim ngonkom a yaweisue nim yawee tih u kue.
	(Mate 21:39) Ani pang u ein duum ei pungla soi u ein am ngon.
	(Mate 21:40) Khatiein duummah a lawah, duum vattu hatu mueih la, pawh ei ti la am doed.
	(Mate 21:41) Ani ein chrangthetu athe la ngon hei kom, atheih lawah atheih pe ei, afei chrang duum vah ei tih u kue.
	(Mate 21:42) Jesu ein a toek hei, thuciim khuiah oeh nam khekhoi kuene? Imsa ein a hnoedtei lung, akiei akueisoeih lungla tang kue; Cawhkha Bawipa ei a bi la krah ein nim mik hmuh la coeiyei la phih kra kue.
	(Mate 21:43) Khatiein kan toek u ei, Fanpuhri ei ram kha nangmih ah awm pueng laak ah, theih sak pueng chrang tu peek hei yei.
	(Mate 21:44) Hauphi  cawh ei lung fan na kru  pueng kha reep ei; na fanna kha cawh ei lung a krukah, leidek mueihla, na hnuihnaw ei. Taiiruetungtu awn Farisetu ein khacawh ei nuetnak am yaak ah, am mawng toek pueng la hmat u kue.
	(Mate 21:46) Ani pangnak ei lam yap u einphi, ani sanghma ni am ti nak awn chrang pring krih u kue.
Chapter 22
Chruum Buh Nuetdong Nak
	(Mate 22:1) Jesu ein nuetnak awn thu a toekbai hei.
	(Mate 22:2) Fanram kha, a ca ei chruum nak aw ai bilou pueng ei Hrangpuei awn toeng kue.
	(Mate 22:3) Chruum buh ai la, a khueu hei khoen, oeh lawhlue puengtu khueu bai yeila, a saiitu tueih hei kue.
	(Mate 22:4) Vantangkong awn boivok athauhetu, ka ngon ein avan ka ripkhoen kue, chruum nak la, tuek hei khoentu law u eila, vawtoek hei u tikue, saii feitu tueih hei bai kue.
	(Mate 22:5) Khanaphi oeh ngai u ein am lou la ceit hei u ein afeitu kha sumlei la ceit u kue.
	(Mate 22:6) Apoih ein a saiitu pang ein thekhana khap u ein ngon hei u kue.
	(Mate 22:7) Hrangpuei ein a yaakah, a kawtheh ein, am khawtu mei awn khum u kom ngon hei u eila, a raiikaptu tuei hei kue.
	(Mate 22:8) Khakonna a saiitu a toek hei, chruum nak kha atangte la krakue, khanaphi ka khueutu oeh hawina u kue a ti.
	(Mate 22:9) Khatiein lampuei la ceit u, nam hmuh poeng chruum buh ai la khueu hei u a ti.
	(Mate 22:10) Asaiitu kha lampoengah ceit u ein am hmuh avan chrangni chrangthe atoengla, am bumnak awn chru um nak im ah yinbe khuep kue.
	(Mate 22:11) Khanaphi buh ai pueng yintu boen ei la, Hrangpuei a lawah chruum yih oeh suisa pueng chrangapum hmuh kue.
	(Mate 22:12) Ka puei, hatumueih la chruumnak suisak oeh thoem la cawhah na law? a tiah, ani oeh thuhlot kue.
	(Mate 22:13) Hrangpuei ein saiitu a toek hei, a kutkhaw pin u na, hngicuih faaceepnak awn kiunak hmun ei pungvang ahmuep nak khuila fit u a ti.
	(Mate 22:14) Hatulatiah khueu dakom phi, hruei ken kue a ti.
Caesar Pe U
	(Mate 22:15) Khanei thu a toeknak la, katnak pang eila, Farisetu ceit u ein doedkru u kue.
	(Mate 22:16) Ani eila, a hnuhruitu awn Herod tei hnuhruitu, am tueih. Tukkitpueng, atang na toek ein thutak awn Fanpuhri ei lam na theithang, chrang ei ngaih oeh na ruih ein, hauei mikhmai phi oeh na boen kam hmat kue.
	(Mate 22:17) Khatiein hatu mueih la, na ngaih? Caesar cawngpek kha, thumcam awn koek aw? oeh koek aw? ni then u amti.
	(Mate 22:18) Khanaphi amni ei tuuenong oeh ani hmat ein, Jesu ein nangmih chrang theilaitu, hatula nan noekdah uh.
	(Mate 22:19) Nam cawng ei ngui aphe ni hmuh u a tiah, denari aphe am lawpuei.
	(Mate 22:20) A toek hei, cawh hauei mueime num? hauei mingnum am ruk a tiah.
	(Mate 22:21) Amni ein, Caesar ei am tiah, Jesu ein, Caesar ei khawh Caesar peh u, Fanpuhri ei khawh Fanpuhri peh u tikue.
	(Mate 22:22) Khacawh am yaakah, coei u ein ani cehta u kue.
Jesu Ein Sadusetu Ahlannak
	(Mate 22:23) Akhapoetta saduce avang ein thawhbainak oeh awm ei tipuengtu Jesu eila lawh u ein doed u kue.
	(Mate 22:24) Tukkit pueng, chrangapum chrumah ein, oeh aca pha ah si kue, anau vein chruna kom, a koei yei hamla cape eila Moses ein ni toek u kue.
	(Mate 22:25) Tuboeih koeinau parih kam lawh ein; avaisoeih chrumah ein oeh cala si kue, anau vei hamla, a chru taguet kue.
	(Mate 22:26) Akha mueih la apahnih, apathum, aparihnak duet la kra kue.
	(Mate 22:27) Ahnusoeih ah, nuta phi si kue.
	(Mate 22:28) Khatiein thawhbai hnuep ah, khacawh ei nuta kha hauei chru la kra ei. Am van ei am chrunak amti.
	(Mate 22:29) Fanpuhri ei huham awn thucim oeh nam hmat la nam ngaih thoih kue tiein Jesu ein hlan hei kue.
	(Mate 22:30) Thawhbai lawah chruumnak awn chrumanak oeh awm ei; Fankhaw la fanchrangtu awn nim toeng ei.
	(Mate 22:31) Si puengtuei thawh bainak awn rui sui pueng la, Fanpuhri ein an toek uh, oeh nam khekhawi kue ne?
	(Mate 22:32) Keikha Abraham ei Fanpuhri, Issac kei Fanpuhri, Jacob pei Fanpuhri la ka kra kue a ti. Ani kha asituei Fanpuhri la oeh krah ein, ahringtuei Fanpuhri la krakuea ti.
	(Mate 22:33) Khacawh chrangpring ein am yakah, a theithang awn am van rukha boeih u kue.
Abausoeih Thupeek
	(Mate 22:34) Jesu ein saducetu oeh thuhlot u eila, hlan hei kue ti Farisetu ein ya u ein am van kru um u kue.
	(Mate 22:35) Amni khuiyei thukhoen hmat pueng apum ein, ani doed ein a noekdah.
	(Mate 22:36) Tukkit pueng, thukhoen khuiah, hatu thupeek num abausoeih tiein a doed?
	(Mate 22:37) Jesu ein, nam Bawipa Fanpuhri nam lungsin avan, nam Hmueichra a van, nam luchrok avan awn yongna u.
	(Mate 22:38) Cawhkha abausoeih awn amasoeih thupeek la kra kue.
	(Mate 22:29) Na yongkrunak mueihla na imteng yongna tikha, apahnih thukhoen, amasoeih awn toeng kue.
	(Mate 22:40) Cawh ei thupeek pahnih kha Sanghmatu awn thukhoentuei cuinak la kra kue.
	(Mate 22:41) Farisetu am kruum hnuiah, Jesu ein a doed hei.
	(Mate 22:42) Chrih ei amawng hatumueihla nam ngaih? Ani hauei ca num? Ani kha David tei capa am ti.
	(Mate 22:43) Jesu ein, David tein Chrih Hmueichra awn ha tu la Bawipa tiein a khueu? tina hei kue.
	(Mate 22:44) David tei thukha, Fanpuhri ein na raiitu, na khawpha kaila oeh ka taakpha ei chrueih, ka patvang ah ngoiyoe tiein ka Bawipa toek kue David tein a ti.
	(Mate 22:45) Khatiein David tein ani Bawipa la a khueu vah, ha tu mueih la ani, acala, akra kaw? a ti nak.
	(Mate 22:46) Hauein a ni ei doednak thukhang oet awn phi, oeh hlan hning kue, Akha hnuep ah tuen ein hauein phi oeh doed baihe u kue.
Chapter 23
Farisetuei Thupvap Nak
	(Mate 23:1) Jesu ein a hnuhruitu awn chrangtu a toek hei,
	(Mate 23:2) Farisetu awn thukhoen tukkit puengtu, Moses ei ngoihnak ah ngoi u kue a ti.
	(Mate 23:3) Khatiein avan ni then u ei, khanaphi am bi mueihla oeh bi u; ha tu latiah am toek mueih la oeh bi u kue.
	(Mate 23:4) Chrangtuei leengpang fanna phueigueh taihpe u kue, khanaphi am kutdongca awn haw oeh tawn hlueh u kue.
	(Mate 23:5) Am bipoeng chrangtuei hmuh eila bih u kue; Cu a kuiithuih awn, hnisau saci u kue.
	(Mate 23:6) Sinakok khui yei ngoih nak ahlueng awn awkainak ei hmunveh yongna u kue.
	(Mate 23:7) Khawhyoihnak hmun ah ueyaw heiah, kutpang ei, chrangtu ein tukkit pueng la, am khueu vei yahlue u kue.
	(Mate 23:8) Tukkit pueng la oeh khueu kruh u, hatulatiah nam tukkit pueng apumni, nam van koeinautuni.
	(Mate 23:9) Leidek fanna hauphi nam pai la oeh khueu u; Fankhaw la awm pueng nam pai apumni.
	(Mate 23:10) Leidek fanna Tukkhit pueng la oeh khueu kruh u; Namtukkhit pueng apumni a awm, khacaw kha Chrih la krakue.
	(Mate 23:11) Kanaphi nangmih khuiyei abausoeih kha nam tueihyoih la kra ei.
	(Mate 23:12) Amah ngakkru pueng hauphi nemnak hmuh ei; amah nemkru sak pueng yoehnak hmuh ei.
Khawdeng Pareed
	(Mate 23:13) Nangmih thukhoen tukkit pueng tu, Farisetu, theilaitu, nam youthe kue, hatulatiah chrangtuei, Fankhaw kawt nam khai ein; nammah phi oeh nam lut pueng, lut hlue puengtu phi, oeh nam luh sak.
	(Mate 23:14) Thukhoen tukkit puengtu, Farisetu, theilaitu, nam kamtheh kue, hatulatiah hmeinutuei im nam rut ein asau la nam taiirue ein nam thufi kue. Khatiein vuuk anui nam hmu eini.
	(Mate 23:15) Thukhoen tukkit puengtu, Faeisetu, theilaitu, nam kamtheh kue, hatulatiah lat pueng chrang apum rah eila tuilam, konglam, nam ceitveng ein; yumlaw pueng chrang apum, nammah la apahnih, ceikhaw cala nam krasak kue.
	(Mate 23:16) Lamtoeng mik muetu, nam kamtheh kue. Hauphi beekim awn runce pueng akhawloeni, khanaphi beekim ei hrui awn runce  pueng cengkue nam ti.
	(Mate 23:17) Mikmue chrang angtu! Ha tu num aphu akuei ngai, hruinum, hruiciimsak pueng beekim num?
	(Mate 23:18) Kroeng awn runce pueng akhawloeni, khanaphi kroeng fan ei peektaaktu awn runce pueng kha, ceng kue nam ti.
	(Mate 23:19) Mikmuetu, ha tu num akuei ngai, peektaak aw, peeklawh ciimsak pueng kroeng aw a ti.
	(Mate 23:20) Khatiein hauphi kroeng awn runcepueng kha, kroeng awn afanna awm pueng avan awn a chrop la run pueng la kra kue.
	(Mate 23:21) Hauphi beekim awn runce pueng kha, beekim awn beekim khuiah awm puengtu avan awn runce pueng la kra kue.
	(Mate 23:22) Hauphi Fankhaw awn runce pueng kha, Fanpuhri ei ngoihnak awn afanna ngoi pueng awn runce pueng la kra kue.
	(Mate 23:23) Thukhoen tukkit puengtu, Farisetu, theilaitu, nam kamtheh kue! Nangmih ein kalamod, cuenruek, boisottu bumhra bumoet nam peh ein, thukhoen ei aphukuei duengnak, rennak, betak la awm na ktu nam rawkram kue. Khanaphi afeitu haw oeh rawkna cawtu na bi hei yei.
	(Mate 23:24) Lamtoeng mikdautu, pi a pum haw oeh boi yei la, tui nam soi ein hret, kalauk nam yoi kue.
	(Mate 23:25) Thukhoen tukkit puengtu, Farisetu, theilaitu, nam kamtheh kue! Bei awn phawi yei pungvang nam ciimsak ein phi, akhui vang kha ruuk  nak, mah ngaih krunak awn nam be kue a ti.
	(Mate 23:26) Nam mikmue pueng farisetu, alam ma la beii awn phawi yei khuivang si u, khanava pungvang ei haw ciimlaw ei sue a ti.
	(Mate 23:27) Thukhoen tukkit puengtu, Farisetu, thei lai tu, nam kamtheh kue! Abaawk awn hluk ei vuihmun awn nam toeng kue, pungvangah atoula dang ein, akhuila chrangsi ei ruhtu awn oeh ciim pueng awn bekhuep kue.
	(Mate 23:28) Nangmih phi apungvangah chrang dueng mueih la nam kra ein phi, akhuivangah thei lai nak, katnaak awn nam be kue.
	(Mate 23:29) Thukhoen tukkit puengtu, Farisetu, theilaitu, nam kamtheh kue! Sanghma tuei vuihmun nam sah ein chrangdueng tuei thuemnak im nam toubaisak.
	(Mate 23:30) Nim paituei lakthak ah nim hring ei sueah phih, Sanghmatuei si lawngsaknak ah, oeh nim thum ei sue.
	(Mate 23:31) Khatiein Sanghmatu ngon puengtuei canautu la nam mah nam phoeu kruh kue.
	(Mate 23:32) Khatiein nam paituei katnak kuem sak u.
	(Mate 23:33) Nangmih ruiitu, ruii yei cachratu! Cei khuiah nam phrong ei yaw?
	(Mate 23:34) Khatiein, nangmih eila sang hmatu, hmuh mat chrangtu awn thukhoen tukkit puengtu, ka tueihlaw, boen u; amni khuiyei avang nam ngon ein laklamtungah nam ngon ei, nam sinakok khuiah avang nam paii yei, khaw apum ei khaw apum la nam chraveng hei yei.
	(Mate 23:35) Khatiein, chrang dueng Abel nei beekim awn kroeng ei lakah, nam ngon Zechariah ei a ca Berechiah hrila, dekfan ei chrang duengtuei siphu, nam fanna kralaw ei.
	(Mate 23:36) Thutak kan then u ei, cawtu avan cawh ei casontuei fanna sutlaw ei.
Jerusalem Omdam Nak
	(Mate 23:37) O Jerusalem, Jerusalem, nangkha Sanghmatu na ngon ein, cawh la ka tueih lawtu lung awn na voi hei ci kue; Aiinu ein aphra kai la, a catu a khoep hei mueihla, na catu na khoep hei yei, ka ngaih hmoei te, nang ein oeh na ngaih kue.
	(Mate 23:38) Boennoe, nam awmnak ei im kha, asiu la nam cehta eini!
	(Mate 23:39) Kan toek u ei, Bawipa ming awn law puengtah, a kamomseh tila, oeh na toekpha ei chrueih, tuboeih ei tuen ngoi duet la, oeh nan hmu bai u ei ti kue!
Chapter 24
Chrih Alaw Baiyei Hmatnak
	(Mate 24:1) Jesu beekim ei chrahkru ein asounak la, a ceh ah, beekim am saktu a hmuh hei yeila, a ep la law u kue.
	(Mate 24:2) Cawtu avan nam hmu pueng la oeh kra aw? tina hei kue; thutak kan then u ei, cawh ei lung oeh phred la, apum ei fanna apum oeh taih ei ti kue.
	(Mate 24:3) Olives cung fanna ngoi ein, a hnuhruitu ammah doeng ani eila lawh u ein, a toek hei ah, cawtu akralaw awn, na lawnak ei hmatnak hatula krakom, leidek aboeih ei ni then u am tinak.
	(Mate 24:4) Jesu ein a hlan hei, hauein oeh an theinak uh keila ngaihnau tikue.
	(Mate 24:5) Ka ming awn adahe lawh u kom, kei Chrih ni ti u kom ni theina u ei a ti.
	(Mate 24:6) Tukah awn tukah ei thuthang nam ya ei. Oeh lue u, khacawtu kralawma ei, khacawh aduet nak la oeh kra pha kue.
	(Mate 24:7) Pakhui apum ein pakhui tulaw ei, ram awn ram raii la thounih ei, hmun poengah lipi thueih kom aikhawkha ei.
	(Mate 24:8) Cawtu avan kha khawvuuk khui kha ei atuen nak la kra kue.
	(Mate 24:9) Akhapoetta ni khuikhasak u kom ni ngon u ei, ka ming awn khuipoeng ein ni thuei u ei.
	(Mate 24:10) Akhapoetta ada krutoeng kom apum awn apum apkru u ei, apum awn apum thueikru u ei.
	(Mate 24:11) Sanghmaloi ada awmlaw kom, ada lamhmangsak ei.
	(Mate 24:12) Hatulatiah thumcam kaatu dalaw ei, chrang ada ah yongnak oeh awm lawei.
	(Mate 24:13) Khanaphi aduetnak hrila ueh pueng kha khuuinak hmuh ei.
	(Mate 24:14) Cawh ei ram thuthang kha, khuipoeng ein a hmat teila, leidek avanna toek u kom, khanei leidek aduetnak sutlaw ei.
Kueih Ei Niintu
	(Mate 24:15) Khatiein Sanghma Daniel nei a toek mueihla, thekha ein prok sak pueng, hmunciim khuiah a dueih nam hmuh ah, thuciim khe pueng ein ta hmatse.
	(Mate 24:16) Khatiein Judah ram ah awm puengtu krang la dawng u seh.
	(Mate 24:17) Hauphi krungfan la awm pueng im khuiyei khawhthem louvei la oeh krumseh.
	(Mate 24:18) Lou la awm pueng hauphi cuhni louvei la hnula oeh nok seh.
	(Mate 24:19) Akhapoetta nauca ta pueng awn pooi pueng ayoe ei.
	(Mate 24:20) Khanaphi nam dawngnak ei niin kha sikca awn chringhnuep la, oeh akra eila taiirue u.
	(Mate 24:21) Ha tu la tiah akhapoetta leidek asuen ei tu boeih hrila, oeh kraman pueng, ahawtiahphi oeh kra ei, khuikhanak anuipai kralaw ei.
	(Mate 24:22) Khacawh ei khawhnuep oeh atawiah, hauphi oeh phrong ei; khanaphi hruei chrangtuei hamla khacawh ei hnuep tawi yei.
	(Mate 24:23) Akha poetta Chrih, cawla awm kue, khawlani a awm, boenlaw, hauein a tiaphi, oeh tangna u.
	(Mate 24:24) Ha tu la tiah Chrih la hmoekru puengtu awn Sanghmaloitu awmlaw ei, hrueitu haw theinak hningah theinak eila, nuipai pueng coeiletnak awn loisak hei u ei.
	(Mate 24:25) Ngai u, khacawh ei mawng ka toek khoen kue.
	(Mate 24:26) Khatiein boenlaw, ani khawprong khuilani a awm am tiah phi, oeh ceit u, im khuila awm kue, boenlaw u am tiaphi, oeh tangna hei u.
	(Mate 24:27) Ha tu la tiah khawprai kha khawlaw vangah laih ein khawkrak hrila avaang mueih la, chrang Capa, a lawah kra ei.
	(Mate 24:28) Rook ei awmnak ah, langtatu krum u ei.
Hluengtai Nak Awn Latlaw Ei
	(Mate 24:29) Khuikha nak khaw hnueptu akra konna, khaw hmuep kom chra oeh loen ei, fan lamei aiisitu kruilaw u kom, fan hu hamtu huen ei.
	(Mate 24:30) Chrangcapa la hmatnak khawmik ah danglaw ei, leidek fan ei khui poeng kiu u ei; Chrang Capa kha, hluengtai nak a nuipai, huham awn vangmei cumkom, a law hmuh u ei.
	(Mate 24:31) Chrangcapa ein, phrungkala athang la tum puengtu a fan chrangtu tueilawkom, alaw, akrak, cumsip ei a hrueichrangtu khoep hei kom, khawmik ah kruum u ei.
Theising Nuetnak
	(Mate 24:32) Cawh ei nuetnak theising ah thei u: apram ah ke ein adawithai acawek lawah, khawchrai etlaw kue tila nam hmat kue.
	(Mate 24:33) Akhamueihla, nangmih haw, cawtu avan nam hmuh lawah, ani kha thawhkengah sutlaw kue ti hmat u.
	(Mate 24:34) Thutak kan then u ei, cawh ei canautu oeh am sih pha ah cawtu avan kra ei.
	(Mate 24:35) Fan awn dek khumkom phi, ka thu oeh khum ei tikue.
Hnuep Awn Niin Oeh Hmat
	(Mate 24:36) Hnuep awn niin hauein oeh hmattei, Fanchrang awn capa einphi oeh hmattei, pai doeng ein hmat kue.
	(Mate 24:37) Hatulatiah chrangcapa ei a lawei kha Noah ei sawn awn mueih ei.
	(Mate 24:38) Tuiliu oeh a lawpha ah, amni kha awkainak, chrunglanak, chruumnak, Noah tuikong khuila oeh a luh pha ei chrueih bih u kue.
	(Mate 24:39) Tuiliu law ein am van asaw hei hrila oeh hmat u kue; Chrangcapa a lawah akha mueihla kra ei.
	(Mate 24:40) Akhapoetta lai la awm nih pueng chrangpahnih, apum la kom apum poih ei.
	(Mate 24:41) Sumdeng nih pueng nuta pahnih, apum la kom apum poih ei.
Alawei Ngaihna U
	(Mate 24:42) Khatiein ahawtiah nam Bawipa a lawei oeh nam hmatnak ei dawngah, akrekroem la ana awm u.
	(Mate 24:43) Khanaphi ahawtiei than ah, a ru a lawei, immah ein a hmattei sueah, ngaihna kueh a im oeh kauk eila nam hmat kue.
	(Mate 24:44) Khatiein cawh ei amawng awn cawengcaweng la nam awm ei; hatulatiah oeh nam ngaihtueh ei niin ah, chrangcapa lawei.
	(Mate 24:45) Akhin hnuep ah, a im khuiyei saiitu, buh bei hei yeila, a bawi yein maton a pek, hmuhmat ein betak awn awmpueng saii kha haunum?
	(Mate 24:46) A Bawipa ei hmuh la, akhamueihla bipueng saiikha, a kamawm kue.
	(Mate 24:47) Thutak kan then u ei, a taaklawh avan ani appei ni.
	(Mate 24:48) Khanaphi saiithe ein a lungsin khuila, ka bawipa ayaiilani a lawkaw a ti.
	(Mate 24:49) Apuei saiitu tuen ein a paih hei, awai ein ruireek kue.
	(Mate 24:50) Bawipa ei saii yein oeh a ngaihtueh hnuep awn oeh a hmattei niin ah, a bawipa lawh kue.
	(Mate 24:51) Khacawh ei saii kha ngicuih faaceepnak awn kiukrahnak hmun ah, theilaitu awn atoengla sadpruedprued kom ta eini.
Chapter 25
Nuta Ciim Pahra Nuetdong Nak
	(Mate 25:1) Fanram kha chrumah ei prang awn chrum eila, meiim pom u ein, ceit u pueng nutaciim, singhra awn toeng kue.
	(Mate 25:2) Panga ang ein, panhra ciimvai kue. Aangtu kha meiim lou u ein situi oeh lou u kue.
	(Mate 25:4) Hmuhmat u pueng kha, meiim awn situium mahla lou u kue.
	(Mate 25:5) Chrumah ei a sawksue poet ta, am mikku ein ip u kue.
	(Mate 25:6) Khanaphi thanthun gah, boen u, chrumah ei prang, hmuh ei la law u ti la soeu u kue.
	(Mate 25:7) Khanei nutaciim avan thou u ein am meiim soemphran u kue.
	(Mate 25:8) Aangtu ein aciimvaitu am toek hei, nam situi avang ni pe u, kam meiimtu sih kue am tiah.
	(Mate 25:9) Aciimvaitu ein, ka, nim van ei hamla oeh kroe ei, khatiein situi yoipueng ei la ceit u na vaw lei u, am tiah.
	(Mate 25:10) Lei u ei la am ceh hnuiah, chrumah ei lawh ein; ana ngoeng upueng kha chruum buh ainak la, a ni awn chrum ei la, lut u ein thawhkhai u kue.
	(Mate 25:11) Khakonna a feinuta ciimtu law u ein, Bawipa, Bawipa, ni hmong u am tiah.
	(Mate 25:12) Thutang kan then u ei, nangmih oeh kan hmat u kue, tiein hlan hei kue.
	(Mate 25:13) Khatiein hnuep awn niin oeh nam hmat nak ei dawn gah, a na ngoeng u.
Tithei Nuetdong Nak
	(Mate 25:14) Cawhkha dungceittei chranga pum awn toeng kue, a saiitu khueu hei ein a katu ap hei kue.
	(Mate 25:15) Am tihning ciei a pek hei, apum ah phenga, afeiah phehnih, afei baiah aphe, pe hei ein dungla ceit kue.
	(Mate 25:16) Phenga rah pueng chrangapum kha ceithrit ein khacawh awn sumlei ein ataii phenga rah kue.
	(Mate 25:17) Akhamueih boela, phehnih rah pueng ein ataii phehnih rah kue.
	(Mate 25:18) Aphe rah pueng kha, afeila ceit ein dek khui yeila tou ein a bawi yei ngui thup kue.
	(Mate 25:19) Asou a awm konna, saiituei bawi lawh ein, ngui yei mawng amni awn pgoek u kue.
	(Mate 25:20) Phenga rah pueng chrang apum kha, arah bai phenga mahla lawpuei ein a toek, Bawipa, nang ein phenga nan ap. Boen, ataii phenhra ka rah sikue a ti.
	(Mate 25:21) A bawipa ein, kroep kue, tiein betak saii veh, ayawicaah be tak awn nam awm pueng, adoemhe kan ap u ei; Yeinak khuila, nam bawi awn lut u a ti.
	(Mate 25:22) Akha mueih la phehnih rah pueng lawh ein, Bawipa, nang ein phehnih nan ap. Boen, phehnih ka rah sikue a ti.
	(Mate 25:23) Abawi yein, kroep kue, betak saii veh a ti. Ayawicaah na betak pueng adoemhe kan appei. Yeinak khuila nam bawi awn lut u tikue.
	(Mate 25:24) Aphe rah pueng chrang apum law ein, bawipa, nang kha chrang hlang la na kra ka hmat ein, oeh na thawinak ah na ad ein, oeh na phueinak ei na khoep ka hmat kue.
	(Mate 25:25) Kan krih ein, afeila ka ceit ein, dek khuiah ka thup kue. Boen, na ka cawh ah awm kue a ti.
	(Mate 25:26) A bawipa ein, nang chrangthe, saii dam, oeh ka phueinakah ka khoep ein, oeh ka thawinak ah ka ah, na hmat ta kha.
	(Mate 25:27) Panna ka ngui na taak ei sueah, ka sutlawah ataiimah la ka ngui ka rah bai yeisue a ti.
	(Mate 25:28) Khatiein ani ei ngui lou u na, phenhra ta pueng peh u a ti.
	(Mate 25:29) Hauphi ta pueng peeksi u, talou kom akuem poengnak eila peeksi u. Khanaphi oeh ta pueng chrang ei a taakduen haw lawh si u.
	(Mate 25:30) Hatula oeh mawng pueng saii kha, ngicuih faacepnak hmun ei pung vang hmuep khuila fit u ti kue.
Thuchra Nak
	(Mate 25:31) Chrang Capa kha, a hluengtai nak awn fanchrangtu mahla am lawah, a hluengtai ngoihnakah ngoi yei.
	(Mate 25:32) Ahmai ah pakhuipoeng kruum ei; Tothoem ein me khuiyei To a chrau mueihla, ani ein apum awn apum chrautai yei.
	(Mate 25:33) Ani ein a patvangah To takom, Aengvangah me ta ei.
	(Mate 25:34) Khakonna Hrangpuei ein apatvang eitu a toek, ka pai yei la youthen nam rah pueng law u, leidek asuen ei tuen nam hamla soemphran ei ram ah law u na awm u a ti.
	(Mate 25:35) Hatulatiah ai ka tawiah, ai yei nan pe u pueng, tui ka hraiah, awk ei nan pe u pueng, yinla ka kra vengah, nan yinlei na u kue.
	(Mate 25:36) Ka prui la ka om ah nan suisak u pueng, ka hnatta nan boenlaw u pueng, thawng ka krum ah, ka epla nam law kue.
	(Mate 25:37) Chrang duengtu ein am hlan, Bawipa, ai na tawi hawtiah kan hmuh u ein kan bei uh, tui na hrai ah, awk ei kan peek uh?
	(Mate 25:38) Ahawtiah yinla na kra kam hmuh ein num kan coeicau uh; Apruila na awm ein kan suisak uh?
	(Mate 25:39) Ahawtiah na hnat, thong na krum, kam hmuh ein num? na epla kam law am tiah.
	(Mate 25:40) Hrangpuei ein a hlan hei, thutak kan then u ei, cawh ei ka koeinautuei ayawi soeih apum nam coei kha kei nan coei uh la kra kue a ti.
	(Mate 25:41) Ani ein a engvangah awm puen gtu a toek hei, kawthed nam yook pueng, ka den ei ceit u, khaw ram awn athoeituei hamla ka prang aloetmei khui la ceit u a ti.
	(Mate 25:42) Ha tu la tiah ai ka tawiah, ai yei ha tu phi oeh nan peh u kue; tui ka hraiah awk ei hatuphi oeh nan peh u kue.
	(Mate 25:43) Yinla ka kra ah oeh nan yinlei na u kue; ka prui la ka om ah oeh nan suisak u kue; ka hnat ein, thong ka krum ah, ka epla oeh nam lawh kue.
	(Mate 25:44) Amnitu ein am hlan, Bawipa, buh na tawi, tui na hrai, yinla na kra, a pruila na awm, na hnat, thong na krum, ahawtiah kan hmuh uh ein num, oeh kan coeicau uh? Am ti.
	(Mate 25:45) Thutak kan then u ei, nangmih ein, cawhtu khuiyei, ayawisoeih apum oeh nam coei kha, kei oeh nan coei uh la krakue tiein hlan hei kue.
	(Mate 25:46) Caw tu kha aloet khuikha nak khuila lut u ei, khanaphi dueng u pueng aloet hringank khuila lut u ei.
Chapter 26
Jesu Ngon Eila Tengnak
	(Mate 26:1) Cawh ei thutu avan Jesu ein a toek konna, ahnuhruitu a toek.
	(Mate 26:2) Hnuephnih konna kaantaak yuli a awm ei nam hmat kue. Chrangcapa kha laklamtungah ngon eila, ap u ei tikue.
	(Mate 26:3) Taiiruebawitu awn chrangtu khuiyei ahramcatu kha, Caiaphas mingna pueng taiiruetung ei im ah kruumboem u kue.
	(Mate 26:4) Jesu pangah ngon duem eila teng chram u kue.
	(Mate 26:5) Kha na phi yuli sumsangah, oeh tiei, chrangtu pancai u eiti u kue.
APhukuei Situi
	(Mate 26:6) Bethanue khaw chrang, phaine pueng Saimon ei im ah Jesu awm kue.
	(Mate 26:7) Jesu eila aphukuei uii pueng situium pom ein nutong apum lawh kue, capawi eppa, ayoen poetta a lupum fanna hlon kue.
	(Mate 26:8) Khacawh am hmuh ah a hnuhruitu kawthe u kue, hatulah cawh a poeoeklaak? Ti u kue.
	(Mate 26:9) Cawh ei situiuii akuei la yoihah, reengca chrangtu peek hei ah, ni eisue am ti.
	(Mate 26:10) Jesu ein, khacawh hmatein a toek hei, hatula nutong nam ueoih? Ani ein ka fanna bini bikhoen kue a ti.
	(Mate 26:11) Reeng puengtu awn nam awm loettei, khana phi kei awn oeh nim awm loettei.
	(Mate 26:12) Cawh ei situi awn ka pum a hlon kha, ka rook cuem eila, soemphran ein a bi la kra kue.
	(Mate 26:13) Thutang kan then u ei, Leidek fan ahawlaphi, cawh ei thuthang toeknak poengah, cawh ei nutong thuemnak la, a bi tu toek u ei ti kue.
Judah Ei Khumhlat Nak
	(Mate 26:14) Hleihnih khuiyei apum, Judah Iscariot mingna pueng taiiruebawituei la ceit kue.
	(Mate 26:15) Ani nangmih kan ap uh kah, hatuyat nan pe u eila, nam ngaih? tiein a doed hei ah, amni ein ngui thumkip kan peh u ei amti.
	(Mate 26:16) Akhanei tuen Jesu ahawtiah appa ani ei boenbau u kue.
Bawipa Muebuh Ainak
	(Mate 26:17) Toi oeh thum pueng vaipi yuli hnuep oetnak ah, Jesu eila hnuhruitu law u ein, kaantaak buh ainak ei hawanum kam soemphran ei na yaakhlue tila am doed?
	(Mate 26:18) Ani ein khaw khuiyei chrangapum eila ceit u na, Tukkit pueng ein ka niin etlaw ein, na im ah ka hnuhruitu awn kaantaak yuli kam bi ei tina u a ti.
	(Mate 26:19) Jesu ei a nuet hei mueihla, hnuhruitu ein kaantaak yuli soemphran u kue.
Ahnusoeih Kaantaak Yuli
	(Mate 26:20) Khaw a mue lawah, Jesu awn hnuhrui hleih ni htu capawiah ngoih maih u kue.
	(Mate 26:21) Am ai hnuiah a toek, atang kan toek u ei, nang mih khui  yei a pum ein nan ap u ei ti kue.
	(Mate 26:22) Kawthehe u ein, apumci ein, Bawipa, kei ne ti u ein am doed ta.
	(Mate 26:23) Bawipa ein, kei awn atoengla beii ah, kan puihmaih pueng ein, ni appei tiein hlan hei kue.
	(Mate 26:24) Thuciim ah amawng am ruk mueihla, ani ceittei; khanaphi chrangcapa appueng kha, a kamtheh kue a ti.
	(Mate 26:25) Bawipa, appei Judah ein, Tukkit pueng, kei ne? a tiah, Jesu ein, na toekkru mueihla, na krakue a tinak.
Bawipa Muebuh Binak
	(Mate 26:26) Am ai hnuiah, Jesu ein vaipi lou ein, youthen a pek konna, vaipi bou ein, hnuhruitu pe hei kue, cawhkha ka pumsani, lou u na, ai u tina hei kue.
	(Mate 26:27) Phawi lou ein boenak a toek konna, pe hei ein, nam van ein cawh aw u ti kue.
	(Mate 26:28) Cawhkha ka pumsa paipi la kra kue, ada ei katnak ngaih sim nak la huk ei ka si la kra kue.
	(Mate 26:29) Kha na phi kan toek u ei, cawh ei yutui athai, ka pai yei ram khuiah, nangmih awn atoengla, awknak hnuep oeh a awm ei chrueih, tuboeih ei tuen, oeh ka aw bai yei tikue.
	(Mate 26:30) La amsak konna, Olive cungla ceit u kue.
Jesu Ein Peter Acimhlam ei Toeknak
	(Mate 26:31) Khakonna Jesu ein a toek hei, Tothoem ka paii kom, Totu prengpayak u ei tila, thuciim ah alaw mueihla, kei yei om la, thengthan ah avan nam kruboeih ei.
	(Mate 26:32) Khanaphi ka thawh konna, kalile la ka ceitma ei a tiah.
	(Mate 26:33) peter ein, nang ei hmok la, avan am krukah haw, oeh ka kruei ti kue.
	(Mate 26:34) Jesu ein, thutak kan then u ei, thengthan, aii oeh a khong pha ah, lengthum nan hnoed tei tina kue.
	(Mate 26:35) Peter ein, nang awn ni sihmaih ah hawya, oeh kan hnoedtei a ti. Hnuhruitu avan ein akha mueih la toek u kue.
Gethsemane Duumah Jesu Taiiruenak
	(Mate 26:36) Gethsemane la, am suiyei hmun la Jesu awn lawhmaih u kue, a hnuhruitu a toek, khawla taiirue la ka ceittei, cawh ah ngoi u ti kue.
	(Mate 26:37) Peter awn yebede ei ca rawi awn ceit u ein, ayoe kawtheh kue.
	(Mate 26:38) Sihlue chrawh eila, ka lungsin ayoehe kue; cawhah ni ngoeng u tin hei kue.
	(Mate 26:39) Amni awn asounak cala ceit ein, dekah koop ein taiirue kue, ka pai, cawh akrahning ei sueah, cawh ei phawi kei yei ka phroensak, khanaphi ka yakhlue la oeh krakom, na yakhlue la kraseh tikue.
	(Mate 26:40) Hnuhruituei la lawh ein am ih hmuh ein peter a toek, nangmih khawnoed apum kruk hawah oeh nan ngoeng hning u kue ne? a ti.
	(Mate 26:41) Sueksawnak la oeh nam suttei la, tai rue nak awn ngoengkru u. Hmueichra ein yahlue einphi, pumsa atha kenkue a ti.
	(Mate 26:42) Alenghnih nak la ceitbai ein, ka pai, oeh ka awk ei chrueih, cawh ei phawi oeh a phroen hlueah, na yakhlue la kraseh tiein taii rue kue.
	(Mate 26:43) Lawbai ein am mikkhu rueh ein am ih hmuh hei kue.
	(Mate 26:44) Cehta hei bai ein, akha mueih boe la taii rue ueei la, alengthum la ceit kue.
	(Mate 26:45) A hnuhruituei la lawbai ein a toek hei, atuboeih hrila nam ip ein nam huei kuene? boen u, chrang Capa kha chrangkatuei kutta, apnak niin yoelaw kue.
	(Mate 26:46) Thou u, nim ceitte; kei ni appei chrang lawkhoen kue a ti!
Jesu Am Pangnak
	(Mate 26:47) Thu a toek hnuiah, boen u, hleihnih khuiyei apum, Judah kha, cung, cimca, licim, thoem pueng chrang pring taiiruebawitu, vaica chrangtuei tueihlawtu awn lawhmaih u kue.
	(Mate 26:48) Bawipa appei chrang ein, Ka hoed tei chrang kha Jesu ni, pang u oe tila, a toek hei mueihla.
	(Mate 26:49) Jesu eila Judah ceithrit ein a kut pang ein Tukkit pueng tiein hngoed kue.
	(Mate 26:50) Jesu ein, ka puei, hatu bi la na law, bi hlah a ti. Khanei law u ein, Jesu pang u ein chrum nak khui la sawi u kue.
	(Mate 26:51) Boen u, Jesu awn awm hmaih u pueng ei chrang apum, a cimca phong ein, taiiruetung ei saii yei hnakoi tupit kue.
	(Mate 26:52) Khanei Jesu ein, na ciim bunbai, hatulatiah cimca cung pueng poeng ciim awn di ei a ti.
	(Mate 26:53) Fan raiikap buhra hleihnih la doem pueng, tuboeih heah a tueihlaw ei la, ka thoeh hlawttei la oeh na ngai kue ne?
	(Mate 26:54) Cawmueihla akra ah, ha tu mueih la thuciim ei toek kuem hlawttei yaw? ti u kue.
	(Mate 26:55) Akhapoetta Jesu ein, aruu la nan ngai u ein ne, nan pang u eila, cimcatu, cungtontu, nam thoem ein nam law tina hei kue. Beekim khuiah ahnueptoe, ka ngoi ein kan theithang uh kah, oeh nan pang uh.
	(Mate 26:56) Cawtu avan akra kha, Sanghmatuei am ruk a kuemnak la krakue a ti nak hei. Khanei hnuhruitu avan ein, Bawipa, rawk u ein dawngta u kue.
Caiaphas Ei Hmaiah Jesu
	(Mate 26:57) Jesu pang u puengtu ein Caiaphas ei im vang la ceh puei u ein, taii rue bawitu, thukhoen tukkit puengtu, avaicatu kruumboem u kue.
	(Mate 26:58) Peter ein taiiruebawi yei im hrila Jesu awn soukru nih eila hrui ein, khuila lut ein am toek a yak eila, bawitu awn ngoihmaih u kue.
	(Mate 26:59) Tairuebawitu, avaicatu, ram bawi tu ein Jesu ngon nak ei la loih pueng rah eila thana u ein yap u kue, khanava ngon khuet u eila kra kue.
	(Mate 26:60) Khanaphi hatu oeh hmuh u kue, am rai toek u eila, ada law u ein phi oeh hmuh hlawt u kue; a hnu la pahnih lawh kue.
	(Mate 26:61) Cawh ei chrang ein, Fanpuhri ei beekim ka phreh kom, hnuep thum ah ka sa ei ti kue an ti.
	(Mate 26:62) Taiiruebawi dueilaw ein a toek, oeh nan hlannei ne? Cawh rawi yein an prum nih hatu mueihla akra? a tiah.
	(Mate 26:63) Jesu buei kue. Taiiruebawi yein a toek, nang kha Chrih, Fanpuhri ei capa la, na kra awn oeh na kra, nan then uh keila, hring pueng Fanpuhri ei ming awn kan doed a ti.
	(Mate 26:64) Jesu ein, na toek mueih la kra kue; khakonna kan then ei, ngoila chrangcapa kha huham ei patvangah ngoikom, khawmik ei vangmei awn a law nam hmu ei.
	(Mate 26:65) Taiiruebawi kha, a cuteek ein, cawh ein Fanpuhri thena kue a ti! Hmatnak hatu nim ngaih fei awm ei yaw? Tuboeih ah Fanpuhri thekhanak thu nim yakhoen kue a ti.
	(Mate 26:66) Ha tu mueih la nam ngaih? a tiah ani sikhin kue ti awn am hlan.
	(Mate 26:67) Khanei a hmai citui awn thawh u ein, am kut awn thoek u ein, avang ein am paih.
	(Mate 26:68) Nang Chrih, haunum ni bei pueng? Ni then u am tinak.
Peter Ei Ciimhlam Nak
	(Mate 26:69) Peter kha im hmai pungla, a ngoih poetta, ani eila tueihyoih nuta apum lawh ein, nangphih kalile chrang Jesu awn nam ruiitoem pueng la na krakue a tiah.
	(Mate 26:70) Chrangtuei hmaiah peter ein hatu na toek oeh ka hmat kue tiein ciim kue.
	(Mate 26:71) Khakonna peter im hmaila, a cehah, tueihyoih nuta fei yein hmuh ein, akha poet ta awm puengtu a toek, cawh ei chrang Nazareth khawchrang Jesu awn ruiitoem nih pueng a tiah.
	(Mate 26:72) Ciim bai ein, ani oeh ka hmat kue tiein, runce pui kue.
	(Mate 26:73) Asoeng awm ein duei u puengtu law u ein peter am toek, atangla nangphi, amni khuiyei a pumla na kra kue; na thu ein na awm dangsak kue am tinak.
	(Mate 26:74) Peter ein, ani oeh ka hmat kue! tiein bekam ein a runce loei ah, aiikhong hrit kue.
	(Mate 26:75) Aii oeh akhong phaah, thumvei na ciim ei, Jesu ein a ti peter ein thuembai ein, pungla ceit ein anui la kiu kue.
Chapter 27
Judah Iscariot Tei Yutnak
	(Mate 27:1) Khaw athaih lawah, taiiruebawi avan awn chrangvaitu Jesu ngon eila kruumboem u ein tengchram u kue.
	(Mate 27:2) Khit u ein kruem pueng pailat teila cehpuei u ein ap u kue.
	(Mate 27:3) Akhana Bawipa ap pueng Judah ein Jesu si ei la am toek hmuh ein yut kue, ngui thumkip taiiruebawitu awn vaicatuei la thakbai kue.
	(Mate 27:4) Ka boeu kue, a kat oeh awm pueng ei si ka ap hmang kue a ti. Hatu kam tinak ei? Na bi hmu oe, ti u kue.
	(Mate 27:5) Beekim khuiah nguitu fit ein dawng kue, afeila ceit ein amah owk kue.
	(Mate 27:6) Taiiruebawitu ein nguitu lou u ein, cawh ei ngui kha beekim ngui khuiah tak ei thumcam oeh awm kue, cawhkha siphu la kra kue am ti.
	(Mate 27:7) Juum u ein khacawh ei ngui awn, yintuei vuihmun la, am thep ei khaw leih eila teng u kue.
	(Mate 27:8) Khatiein khacawh ei khaw a tuboeih duet silawn khawla sui u kue.
	(Mate 27:9) Bawipa ei lam an nuet mueih la, Israel tu ein a phu am khinte, chrang ei phu, ngui thumkip lou u kue.
	(Mate 27:10) Am thep ei khawphu la peh u kue, tila sanghma Jeremiah ei toek kha kuem kue.
Pailat Hmaiah Jesu
	(Mate 27:11) Kruem pueng ei hmaiah Jesu duei ein, kruem pueng ein, nang kha Jutuei Hrangpuei ne? tiein a doed tah, Jesu ein na toek mueihla kra kue a ti.
	(Mate 27:12) Vaicatu awn taiiruebawitu ein kat am buen ah, oeh hlan hei kue.
	(Mate 27:13) Pailat tein, hatukruk la, an katlaw uh, oeh na ya kuene? a tiah phi.
	(Mate 27:14) Thu khangoet awn phi oeh a hlan ah, kruem pueng haw coei kue.
	(Mate 27:15) Yuli poeng ah chrang tu ei am ngaih, thongkrum a pum kruem pueng ein a chrah ei thum awm kue.
	(Mate 27:16) Akha poet ta aming thang pueng Barabbas thong krum kue.
	(Mate 27:17) Am kruumboem lawah, pailat tein, hau kan chrah peek uh kei nam ngaih? Chrih la am sui Jesu num? Barabbas num tiein doed hei kue.
	(Mate 27:18) Jesu phuemna u ein am lawpuei la hmat kue.
	(Mate 27:19) Thuchra nak ah a ngoih hnuiah, a chru ein chrangapum tuei ein, khacawh ei chrangdueng hatu oeh am tinak ei, ani ei mawng awn tuthan ah, ka mangthe khuep kue tila tuek hei kue.
	(Mate 27:20) Khanaphi chrang pring ein Barabbas chrah ah, Jesu ngon ei taiiruebawitu awn hramcatu ein sueksaw u ein am thoehsak.
	(Mate 27:21) Kha na phi kruem pueng ein chrang pahnih khuiyei ha u kan chrah peek uh kei nam ngaih a ti ah, Barabbas am ti.
	(Mate 27:22) pailat tein Chrih la am sui Jesu ha tu mueih la? ka ti ei a ti ah, avan ein lak lam tun gah tai! Am ti.
	(Mate 27:23) Pailat tein, ha tu la num, hatu a the bik ue num? a ti ah, lak lamt un gah tai ti la athang  la viik ta oe u kue.
	(Mate 27:24) Pailat kha chrangtu ta oe law u kom, oeh a noeng ei hmat ein, chrang tu ei hma iah tui lou ein a kut si kue, a kat oeh awm pueng cawh ei chrang ei si ah ka ciim kue, nammah ei maton la kra kue a tinak hei.
	(Mate 27:25) Chrang avan ein, ani ei si kha kam fan awn kam catuei fanna, awmseh ti u kue.
	(Mate 27:26) Khatiein Barabbas chrah pe hei kue; Jesu a paih khap ah laklamtungah am tai yei la ap hei kue.
Jesu Am Thekhanak
	(Mate 27:27) Khakonna kruem u pueng ei raiikaptuei bawi yei im khuila Jesu cehpuei u kue. Roman raiikaptu avan ein vei u kue.
	(Mate 27:28) Acu sud u ein cusen am thuihsak.
	(Mate 27:29) Hling awn tah ei khuemuek, a luah buengsak u ein, a pat vangah thawngchrai am pomsak; a hmaiah khudong u ein Judahtuei Hrangpuei ti u ein kralak na u kue.
	(Mate 27:30) Citui awn am thawh, thongchrai lou u ein, a lu ah lengleng u ein paii u kue.
	(Mate 27:31) Am thekhanak konna, a cu supe u ein amah ei cu am thuihsak bai, laklamtungah am tai yeila cehpuei u kue.
	(Mate 27:32) Am ceh hnuiah, Saimon ming na pueng cuerene chrang a pum am hmuh, ling u ein a laklamtung am kawhsak.
Laklam Tungah Hngennak
	(Mate 27:33) Golgotha la amsui, luruh hmun am sutlawah.
	(Mate 27:34) Akha awn am hnoek yu a awk eila am pek; a dep hnuek konna, oeh aw hlue kue.
	(Mate 27:35) Laklamtun gah am tai konna, tecung yuk u ein a cu teipai u kue.
	(Mate 27:36) Akhanna ngoi u ein ani ngoeng u kue.
	(Mate 27:37) A kat ca awn am ruk, cawhkha krutuei Hrangpuei Jesu ti la ruh u ein, a lu fan na tai u kue.
	(Mate 27:38) Akhan na ruai rawi awn laklamtungah am taihmaih, apum patvangah, apum engvangah, tai u kue.
	(Mate 27:39) Lam ceittu phi, am luthueng u ein athela tamphra u kue.
	(Mate 27:40) Nangkha beekim na phreh kom, hnuepthum ah na sa bai yeila na hmoe pueng namah khuuikru! Fanpuhri ei ca la na kra ah, laklamtung ei krumlaw am ti nak.
	(Mate 27:41) Akha mueih boela, hramcatu, taiiruebawitu, thukhoentukkit puengtu einphi, thekhana u kue.
	(Mate 27:42) Chrangfei khuui ein, amah oeh khuuikru hlot kue. Ani kha Israeltuei Hrangpuei la krakue; tuboeih laklamtung ei na krumlawah, kan yum u ei.
	(Mate 27:43) Ani ein Fanpuhri yum kue; Fanpuhri ei ca la ka kra kue tila toek kueh, Ani Fanpuhri ein a yakhlue ei sueah, tuboeih Fanpuhri ein khuui seh, tila kra na u kue.
	(Mate 27:44) Akhamueih boe la, laklamtungah amah awn am taihmaih ru ai rawi yein phi an toek.
Jesu Ei Sihnak
	(Mate 27:45) Khawnoed paruk ei pako hri la leidek fan na yiin mue kue.
	(Mate 27:46) Khawnoed pako poetta, Jesu athang hela viik ein, Eli, Eli, lamasabachthani? khacawkha ka pai, ka pai, hatula nan fihhrot?
	(Mate 27:47) Akhana duei pueng chrang avang ein am yaakah, cawh ei chrang ein Elijah khueu kue am ti.
	(Mate 27:48) Amni khuiyei apum dawnglaw hrit ein, tuipa lou ein, yuthui awn hnoek ein phiphoed mawngah khawh ein a awk eila peh kue.
	(Mate 27:49) Khanaphi apoihtu ein am toek, Elijah krumlawkom ani a khuui law nim boenne am ti.
	(Mate 27:50) Athanghela Jesu viik bai ein, Ahmueichra chrah kue.
	(Mate 27:51) Boen u, beekim ei yih alule pahnih la boukru kue. Khawdek huen ein, lungtu krek kue.
	(Mate 27:52) Vuih mun tu hmongkru ein, ip pueng chrangcimtu ada ei pumsatu thou kue.
	(Mate 27:53) Athawh law konna, vuihmun khuiyei lut law u ein, khawpueicim khuila ceit u ein, ada eila dang u kue.
	(Mate 27:54) Raikapbawi awn Jesu ngoeng puengtu, lipi a thueih awn akratu am hmuh ah, krihe u ein, atangla cawhkha, Fanpuhri ei ca la kra kue am ti.
	(Mate 27:55) Kalile lamei Jesu coei pueng nutatu phi, asounak lamei boen u kue.
	(Mate 27:56) Amnituah Mary Magdalene awn Joshep awn James ei an nawi Mary awn Zebede ei catuei nawi thum u kue.
Jesu Cuemnak
	(Mate 27:57) Khawamue lawah, Arimathea lamei Joshep ming na ein talo u pueng, chrangapum akhala lawh kue; Ani phi Jesu ei hnuhrui a pum la kra kue.
	(Mate 27:58) Khacawh ei chrang pailat tei la ceit ein, Jesu ei rook a thoeh. Pailat tein ani rook peek eila thuchrah kue.
	(Mate 27:59) Joshep ein rookchrang ein yihciim awn yoii kue.
	(Mate 27:60) Amah ei vuihmun thaikhuiah soen ein, kha cawkha lungkhui yeila, a vueh la kra kue; lung abaunu tawng ein vuihmun ei kawt khai ein afeila ceit kue.
	(Mate 27:61) Mary Magdalene awn afei Mary mikha vuihmun ei hmai vangah ngoi u ein awm u kue.
Vuihmun Ngoeng Nak
	(Mate 27:62) Soemphran hnuep apoengk awn anhroi hnuep ah, taiiruebawitu awn Farisetu, pailat tei im ah kruumboem u kue.
	(Mate 27:63) Tukkit pueng.theilai pueng ein ahring poetta, ahnuepthum ah, ka thoubai yei a ti kam thuem kue am ti.
	(Mate 27:64) Khatiein a hnuhruitu than la law u kom, a rook ruh u ei, chrangtuei hala, ani sihnak ei thoubai kue ti u ei, khatiein a hnuepthum hrila vuihmun ngaigepnak la, ngoeng u eila toek hei se a ti, hnu la theikha hmaila theila theh ngai kue amti.
	(Mate 27:65) Pailat tein, ngoeng ei nam tah kue; ceit u na, nam hmat mueihla khacawh avehla bih u tina hei kue.
	(Mate 27:66) Ceit u ein, vuihmun khainak lung hmatnak eila deeng u ein, ngaigep eila ngoeng u kue.
Chapter 28
Thawh Bainak
	(Mate 28:1) Chring hnuep aboeih konna, chrin oettei alamma hnuep, khaw acinguelaw vengah, Mary Magdalene awn afei Mary kha vuihmun boen la ceit nih kue.
	(Mate 28:2) Akhapoetta lipi anuila thueih ein, khawmik lamei Bawipa ei fanchrang krumlaw ein, lung afeila tawng ein afanna ngoi kue.
	(Mate 28:3) Khawprai mueih la, a hmaivaang ein, a suisak kha vueisuepmueihla baawk kue.
	(Mate 28:4) Ngoeng pueng kha, am krih la chret u ein, chrangsitu mueih lawh u kue.
	(Mate 28:5) Fanchrang ein nutong a toek, oeh krinih; laklamtungah am ngon Jesu nam yap pueng la ka hmat kue.
	(Mate 28:6) Ani cawhah oeh awm kue, a toek mueihla, thoukhoen kue. Lawna, ayoennak hmun boen a tinak.
	(Mate 28:7) Ceit hrit ein sihnak ei, a thawhlaw a hnuhruitu then hei kue; nam hmai kalile la ceitkhoen kue, akhala ani nam hmu ei; thuem u, kan toek khoen u kue a ti.
	(Mate 28:8) Am krih awn am yeimoeuk la vuihmun ei chrahkru hrit u ein, a hnuhruitu eila dawng u ein toek u kue.
	(Mate 28:9) Jesu ein chrumpuei hei palai ein, nam youthen seh! a ti. Ani eila law u ein, akhaw pang u ein ani beh u kue.
	(Mate 28:10) Khanei Jesu ein, oeh kri u, ceit u na, kalile la ceh ei mawng ka nautu then hei u a ti. Akhala ni hmuh u ei tikue.
Ngoeng Puengtuei Toeknak
	(Mate 28:11) Lam ah am ceh hnuiah, ngoeng pueng avang khaw khuila ceit u ein, kra pueng avan taiiruebawitu then hei u kue.
	(Mate 28:12) Ahramcatu awn taiiruetu awn kruum u ein, raiikaptu ngui adahe pe hei u kue.
	(Mate 28:13) Cawmueihla nam toek ei, kam ih hnuiah a hnuhruitu lawh u ein ruh u kue nam ti ei am ti.
	(Mate 28:14) Khacawh ei mawng kruem pueng ei hna ein a yaak bangah, nangmih ah ueoihnak oeh a awm ei la, ani kam suek ei am ti mueih la.
	(Mate 28:15) Ngui cehpuei u ein, am coei hei mueih la, am toek; cawh ei khawkhui kha Judahtuei hmuah, tuboeih duet toek u kue.
Abausoeih Thutuek
	(Mate 28:16) Khanaphi hnuhruitu hlei oet kha, kalile la Jesu ei a toeknak cungla kaii u kue.
	(Mate 28:17) Ani am hmuh lawah, ani beh u kue; khanaphi avangkha angaih suehchrawh kue.
	(Mate 28:18) Jesu kaii ein a toek hei, leidek awn fankhaw ei titheinak avan ni pekhoen kue.
	(Mate 28:19) Khatiein ceit u na, khuipoeng avan hnuhruitu la prang u, pai, ca, Hmueichra Ciim ei mingah baptisma pe hei u.
	(Mate 28:20) Nangmih kan toek uh avan, am hrui yeila theithang hei u. Boen u, leidek aduetnak hrila, kan ompuei u ei tikue.

Mark
Chapter 1
Johan Ei Thuthang Toeknak
	(Mark 1:1) Fanpuhri ei ca Jesu Chrih ei thuthang atuennak la kra kue.
	(Mark 1:2) Cawhkha Sanghma Isaiah ei rukla kra kue: Boen noe, na hmailah ka thoei ka tueikue, hauein namlam prangtham mei.
	(Mark 1:3) Prong khuilamei vikoikha, bawipa ei lam soemphran u, a lamtu duengsak u a ti mueihla;
	(Mark 1:4) Prong khuila baptisma Johan danglawein, Katnak ngaihsim mei hmokla, yutnak baptisma ei mawng toek kue.
	(Mark 1:5) Jerusalem chrangtu avan awn Judah rammei chrangavan, aniei la ceit u kue; Am kattu yut u ein, Jordan tuinu khuiah, ani ein baptisma pehei kue.
	(Mark 1:6) Johan kha kalauk muei awn tah suisa ein, a cawiah mehvuen thomrui awn pin ein khangkhip awn khoilutui singkha a buh la kra kue.
	(Mark 1:7) Atoektah lawkha, ka hnulah law pueng kha keilah khuetngai kue, aniei khawdawk rui kawppah phrannei hawla oeh ka hawi kue.
	(Mark 1:8) Tui awn baptisma kan pe u ei; ani ein Hmueichra Ciim awn baptisma nipe u ei.
Jesu Baptisma Hmuhnak
	(Mark 1:9) Akhapoetta Jordan tuinuah Johan nein baptisma a pek keila, Kalile ram Nazareth khawei ka Jesu lawh kue.
	(Mark 1:10) Tui khuiyei ka lawhrit ein, fankhaw ahmongkru hmuh ein muem awn toeng pueng Hmueichra aniei fannah culawkue.
	(Mark 1:11) Nangkha ka yawngnak capala nakra ein, kan yeinaklah na kra kue tila fan la mei oilaw kue.
	(Mark 1:12) Hmueichra Ciim mein khawprong khuila cehpuei hrit kue.
	(Mark 1:13) Khawram mein khawprong khuila hnueplikip ah sueksaw kue.
Kalile Ah Jesu Thutoek
	(Mark 1:14) Thongkhuila Jesu a sutkonnah, kalile khawla Jesu lawein Fanpuhri ei thuthang toek kue.
	(Mark 1:15) Nin kuem khoen kue, Fanpuhri ei ram etkhoen kue; yutuna thuthang yum u a ti.
	(Mark 1:16) Kalile tuilikengah a ceh hnuiah, tuiliah vai an voih Saimon koeinau, Saimon awn Andrew hmuh rawi kue, anni kha ngayap chranglah kra nih kue.
	(Mark 1:17) Jesu ein, nigui nih, chrangpanglah kan krasak nih ei.
	(Mark 1:18) An vaitu rawk nih ein hruigit nih kue.
	(Mark 1:19) Asoeng ceit u ein, zebede ei a ca James awn a nau Johan kongkhuiah vaitu am prangah hmuh heikue.
	(Mark 1:20) Khue rawi hrit ein Kong fannah om u pueg, an pai zebede awn am vah saitu cehta nih ein, a hnuhrui hrit nih kue.
Jesu Ein Khawram Atuh
	(Mark 1:21) Kapernaum khawla ceit u ein, chring hnuep baiah Sinakok khuiah Jesu ein theihei hrit kue.
	(Mark 1:22) A thei hei ah coei u kue, hatulatiah anikha thukhoen tikkhik pueng mueihla oehkra ein huham tapueng mueihla thei hei kue.
	(Mark 1:23) Am sinakok ah raithe ei omnak chrangapum omlaw palai ein; vik kue.
	(Mark 1:24) Nazareth khawchrang Jesu kei mih hatu nanti na u eilanum? nalaw? nan di u eila ne? a ti. Fanpuhri ei chrang cim! la nakra kam hmatkue a ti.
	(Mark 1:25) Jesu ein duemlaom, aniei khuiyei lutlaw tiein a tam.
	(Mark 1:26) Raithe ein ani tuengtangsak ein vikowow ein aniei khuiyei ka lutlaw kue.
	(Mark 1:27) Avan coeiboeih u ein, huham awn athaila theithang kha, hatunum? Raithe haw ein a toek ngai kue, tilah am mah cengcawek u kue.
	(Mark 1:28) Ani ei mawng thuthang kha, kalile ram yung keu hmunpoeng avannah pueipawng kue.
Chrangtu Acangsak
	(Mark 1:29) Sinakok khuiyei am lawkonnah, Saimon awn Andrew miei imlah Jame awn Johan awn ceithrit u kue.
	(Mark 1:30) Saimon nei a koi hnatein yoenkue; ani ei mawng Jesu am thengit.
	(Mark 1:31) Ani lawein nuta ei kut a yoek ei, nuta hnattein chrah ein, yinlei na kue.
	(Mark 1:32) Khawmue lawein, khawkrak konnah, ani eila hnat pueng avan awn khawram mei a omnaktu lawpuei u kue.
	(Mark 1:33) Khawchrang avan kawttah bum u kue.
	(Mark 1:34) Neh ahaha awn hnat u pueng avan cangsak ein. Raitu tut hei kue; ani am hmatnak awn, khawramtu oeh thusak hei kue.
Asiunak Ah Jesu Tairuenak
	(Mark 1:35) Khawathan hnui, khowngoisik ah, Jesu thouein, immei chrahkru kue, asiunak hmunla ceitein, akhala tairue kue.
	(Mark 1:36) Saimon awn a pueitu ein ani yap u kue.
	(Mark 1:37) Am hmuhah, avan nein niyap u kue amti.
	(Mark 1:38) Khaw awn a et nak ahawla aw nim ceitte, khanavah thu katoek hlottei, khacawh ei hmokla ka law pueng a tinak hei.
	(Mark 1:39) Kalile ram ayung ngei am Sinakok khuiah, thei hei ein, raithe tu tut hei kue.
Phaineh Acimsak
	(Mark 1:40) Jesu eilah phai neh pueng lawein, a hmaiah khudong ein a panak, na yakhlue ei sueah, nan cimsak hning kue a ti.
	(Mark 1:41) Rennak lungsin awn, Jesu ein a kutsoeng ein a sun, cimmoe, ka yahlue kue a ti.
	(Mark 1:42) Ahritla phai yein chrah ein, ani cimkue.
	(Mark 1:43) Ahlangla na ngaihnak kei tina ein afeila a tueih.
	(Mark 1:44) Boennoe, hauphih oeh na thennei, a tinak; khanaphi ceitna, tairue eila vaw hmuhkru, moses ei toek mueihla, na ciim am hmattei la peta.
	(Mark 1:45) Khanaphi ceitein a toeknak awn yungkeu ah thang ein pueikue, khatiein khaw khui ah Jesu adangla oeh ceitcawn baikue, pungim mah omein hmunpoeng ngei chrangtu ani ei la lawh u kue.
Chapter 2
Ahroukhemtu Acangsak
	(Mark 2:1) Anhroi tiktuh ah kapernaum la Jesu latlaw ein, immah a om hmat u kue.
	(Mark 2:2) kawt haw oeh hoengngei la, adoemhe krumlaw u ein, thutoek pehei kue.
	(Mark 2:3) Ahroukhemtu chrangtu ein, kawt u ein lawpuei u kue.
	(Mark 2:4) Chrang adoemnak awn, ani eila oeh cehpuei hlot u ein, ani ei tawngah krungphreh u ein, akhem yoenein, a ihphak mahla am chrak.
	(Mark 2:5) Jesu ein am yumnak hmuh ein, akhemlah, kaca, na katnak ngaihsim khoen a ti nak.
	(Mark 2:6) Thukhoen tikkhik pueng tu akhannah ngoiuein am lung sin awn ngai u kue.
	(Mark 2:7) Hatula cawhei chrangein cawh mueih la a toek? Fanpuhri konna hauein katnak ngaisim hningngei yaw? Ani ein Fanpuhri thekha nakue amti.
	(Mark 2:8) Akhamueih la am ngaihtueh, Jesu ein a Hmueichra awn hmathrit ein, hatulah nam lungsin khuila cawh tuei mawng nam ngaihtueh?
	(Mark 2:9) Akhem la, na katnak ngaihsim khoen tiaw? thouna, na ihphak louna ceit tiaw? toekah ayoeingai, Hatunum a yoeingai kaw? tiein a toek hei.
	(Mark 2:10) Khanaphi chrangcapa kha leidek fannah, katnak ngaihsim nak huham a tak nam hmatteila.
	(Mark 2:11) Jesu ein, Kan toek kei, thou, na ihphak pomna, imla ceit, akhem a tinak kei.
	(Mark 2:12) Thou ein, a ihphak pomein avannei hmuhla ceitkue, avan coeiein, Fanpuhri thangsak u kue; cawhmueih ei tuen oeh nim hmuh mankue am ti.
	(Mark 2:13) Tuikengah ceitbai ein; chrang van ani eila lawh u ein, theithang hei kue.
	(Mark 2:14) Aceh hnuiah, Alphaeus ei ca Levi kha, cawnglowknak pawah anhroih hmuh ein, a toek, nih hruilaw, a ti nak keitah, ani thouein hruikue.
	(Mark 2:15) Levi ei im capawiah ani ngoi ein, cawnglowk tuon chrangkatu, Jesu awn a hnuhruitu, muebuh aihmaih u kue; khacawhtu ein ani hrui u kue.
	(Mark 2:16) Thukhoentikkhik pueng farisetu ein, cawh ei chrang, cawng lowktu, chrangkatu awn buh am aihmaih hmuh u ein, hatulah chrangkatu cawnglowktu awn buh am aihmaih tila a hnuguitu am toek?
	(Mark 2:17) Khacawh Jesu ein yaein a toek hei, cang pueng ein seibawi oeh ngaih ein; hnat pueng einni a ngaih a tinak hei. Chrangdueng khuela oeh ka lawh ein, chrangka khuela ni kalaw a ti.
Buhyeih Ei Mawng Jesu Ei Doednak
	(Mark 2:18) Johan awn Farise ei hnhruitu aiyeih u ein; lawh u ein ani am doed, hatulah Johan nei hnuhrui tuon Farise tuei hnuhruitu buhyeih u ein, na hnuhruitu buh oeh am yeih?
	(Mark 2:19) Jesu ein a toek hei, chrumah ei am eppa a om hnuiah a pueitu buh oeh yeih u ei? chrumah ei awn am omhmaih ei chrueih, buh oeh yeih u ei.
	(Mark 2:20) Khanaphi chrumah ei amni eika, lawhnak nin sutlaw ei, akha hnueppah am ni yeih u ei.
	(Mark 2:21) Haueinphi suisak athai awn aruem oeh but mannei; hatulatiah athai yein aruem aikom thehta oe ei.
	(Mark 2:22) Chrangtu ein saphawum aruem khuila, yusue oeh thankhoi u ei, am thanna haw saphawum pawkkom yutui yudboeih ei, saphawum phi diei, saphawum athaiah, yutui athai am hloenna ni, an chropla a khoengkaw a ti.
Chringhnuep Doednak
	(Mark 2:23) Cawhkha chringhnuep ah Jesu laisun ein a cehah krakue, a hnuhruitu cangvuei yun u ein lam ceit u kue.
	(Mark 2:24) Farisetu ein am hmuhah, chring  hnuep ah oeh biei sue ambi, boen, amti.
	(Mark 2:25) Apuei tuon tawi u ein, am ngaihnak awn David tei a bi oeh nam khekhoi kuene a tinak hei.
	(Mark 2:26) Fanpuhri ei im khuila lut ein, tairuetu doeng ngei ai yeilah am ap vaipi, kha cawh kha tairuetu konna, hauei ai yeilah thumcam oeh om pueng vaipi ani awn omhmaih u  pueng pehei kue ti oeh nam khekhoi kuene? a tinak hei.
	(Mark 2:27) Jesu ein a toek hei, chrang ngei hmokla chring hnuep pranglah kra ein, chring hnuep pei hmokla chrangprang la oeh kra kue.
	(Mark 2:28) Khati ein chrang ca pa kha chring hnuep pei bawilah kra kue.
Chapter 3
Jesu Ein Chringhnuep Pa Acangsak
	(Mark 3:1) Jesu Sinakok khuila lutbai ein, akhan nah akut vang khem pueng chrang a pum om kue.
	(Mark 3:2) Chring hnuep pa ani a raisak hmuh u kom, kat am buengngei hmokla, ngaih na u ein ani ngoeng u kue.
	(Mark 3:3) Jesu ein akutkhem la, thouna, am hmaiah duei a ti.
	(Mark 3:4) Chring hnuep pa aveh biaw, athe biaw, hringnak ngonnaw, hringnak khuiyaw? thumcam lah akra tiein a toek heiah. Aduemlah om u kue.
	(Mark 3:5) Kawthednak awn veiein a boen hei konna am lungsin ahlangnak awn ayoeein, na kutsoeng a ti nak. Akut soengein a kut nibai kue.
	(Mark 3:6) Khanei Farisetu ceit hrit u ein Herod tei chrang tuon ani hawmueihla, ngonnei hmaithawi u ein am teng chram.
Chrangpring Ngei Jesu Hruinak
	(Mark 3:7) Jesu a hnuh rui tu on tui li vanglah lat u ein; Kalile awn Judah rammei anampuei yein hruilawh u ein;
	(Mark 3:8) Jerusalem, Idumea, Jordan tuiraivang, Tuere awn Sidon yung keu veitu ein a bi avan ya u ein ani eilah chrang a toeloep lawh u kue.
	(Mark 3:9) Chrangapring aihnak awn a hnuguitu kong atelah am takbek keilah a toek hei; khanavah ani oeh sukdeng u ei.
	(Mark 3:10) Hatulatiah ada a cangsaknak awn, nemahpoeng avannein ani veiein, am sunnei hmokla buh hei u kue.
	(Mark 3:11) Raithetu ein ani am hmuhah, a hmaiah kawp u ein, nangkha Fanpuhri ei capa! lah, na krakue tilah vik u kue.
	(Mark 3:12) Ani haula akra oeh am toek keilah analah hred hei kue.
Hleihnih Hrueinak
	(Mark 3:13) Ayakhlue tu khuehei ein cungla kai kue., ani ei lalawh u kue.
	(Mark 3:14) Omhmaih u kom, thutoek lah a tueih heiyei hmokla, hleihnih som hei kue.
	(Mark 3:15) Khawram tuhnak huham pehei kue.
	(Mark 3:16) Hleihnih som ein: Saimon peter lah khue kue.
	(Mark 3:17) Zebede ei ca Jame awn, Jame mei nau Johan Boanerges la anming suirawi kue, khacawh ei suilam kha Jek keica lakra kue.
	(Mark 3:18) Andrew awn Philip, Bartholomew awn Matthew, Thomas awn Alphaeus ei ca Jame, Thaddaeus awn khuei pueng Saimon;
	(Mark 3:19) Jesu ap pueng Judah Iscariot, lakra u kue.
Jesu Awn Beelzebub
	(Mark 3:20) Khanei Jesu a imla ceitein, chrangtu krumlaw bai u kue; khatiein buh haw oeh ai hlot u kue.
	(Mark 3:21) Ani ru kue am tiah, a im khui chrangtu ein ya u ein, ani coeiyeila ceit u kue.
	(Mark 3:22) Jerusalem lamei lawh u pueng ein, ani Belzebub youna ein, khawyoutu kruem pueng awn ani ein khawyoutu tut kue am ti.
	(Mark 3:23) Amah ein khuehei ein nuetnak tuon khawram mein khawram hawtu mueihla a tuhning kaw? tiein a toek pek hei.
	(Mark 3:24) Ram apum ammah tuh ad uhkom am tairak lah akraah, ram oeh duei hlottei.
	(Mark 3:25) Imkhui apum haw amah tukrukom am tairak lah akra ah, Imkhui oeh awm hlottei. Khawram haw amah tukruk om am tairak la akraah, oeh duei hlot kom, dihnap pei!
	(Mark 3:27) Thamah chrang oeh khihmalah akraah, akhawhtu lawh eilah, ha u imkhuila oeh lut hlottei, khih konna ni imkhuila luh hlotkaw.
	(Mark 3:28) Thutak kan then u ei, chrangca tuei katnak avan, am thu awn katnak hatuphi, ngaihsimnak ommei;
	(Mark 3:29) Hauphi hmueichra ciim katna pueng kha ahawtiahphi oeh ngaihsim hlottei. Khacawh ei katnak kha aloetloe ei katla kra kue.
	(Mark 3:30) Hatulatiah ani khawram youna kue am ti la kra kue.
Jesu Ei Nawi Awn Nautu
	(Mark 3:31) Khakonna Jesu ei nawi awn nautu sutlaw u ein, pungla duei u ein ani am khuesak hei.
	(Mark 3:32) Ani vei u ein ngoi u pueng chrangtu ein, boen, na nawi awn na nautu pungla duei u ein nang niyap u kue am tiah.
	(Mark 3:33) Haunum ka nawi awn ka nautu tiein a hlan hei.
	(Mark 3:34) Ani vei u ein ngoi u puengtu vei ein a boen hei, cawhah ka nawi awn ka nautu om kue a ti.
	(Mark 3:35) Fanpuhri ei yakhlue bi pueng hauphi, ka nube, ka koeinau tu awn ka nawi lah kra kue a ti.
Chapter 4
Cina Phuei Nuetnak
	(Mark 4:1) Tuili kengah theithang nak tuen baikue. Chrang adahe a eplah am krumlaw nak awn tuili fannei kong khuila ceitein ngoikue; Chrangtu avan tui li ep dekah om u kue.
	(Mark 4:2) Ani ein nuetnak awn adahe theithang hei ein, a theithang awn toektah hei kue.
	(Mark 4:3) Cawh ngaiuna! boen u, phueithoi pueng chrang a pum kha phueithoi yeilah chrahkru kue.
	(Mark 4:4) Aphueithoi kha, avang lammah yaein, vatu lawuein dawkboeih u kue.
	(Mark 4:5) Afei cina kha lungchrong hmu dekayawinak ah kraein; dek pamein lutlaw hrit kue.
	(Mark 4:6) Khawhni aluhlawah hlawk ein apra oehchrah ein yaiein di kue.
	(Mark 4:7) Afei cina kha linghmu ah kraein, hlingbau vein buein oeh theipai kue.
	(Mark 4:8) Afei cinatu dekvehah kraein keklawein bau kue, theipai ein atheih thunkip, chrukkip. phra la vueipai kue.
	(Mark 4:9) Hauphi yaknak hna ta pueng ein ya seh ti kue.
	(Mark 4:10) Amadoeng a om loeiah, a hnuhrui tuon hleihnih tu ein nuetdong nak kei amawng am doed.
	(Mark 4:11) Fanpuhri ei ram athuk hmatnak nangmih nam rahkue a tinak hei, khanaphi pungla om u pueng ein nuetnak poeng oeh hmat u ei.
	(Mark 4:12) Khatiein boen u kom oeh hmuh thei u ei, ngai u kom am yak oehhmat u ei, khatiein am ni lat law u kueh karen heiyei sue a ti.
Then Khainak
	(Mark 4:13) Cawh ei nuetnak oeh nam yalam kuene? a tinak hei. Nuetnaktu hawmueihla nam yalam mei?
	(Mark 4:14) Fanpuhri ei thutoek kha cina phueila kra kue.
	(Mark 4:15) Lammah kra pueng cinatu tikha, thu am toek, yauein, khawram lawhrit ein, am khuiah phueiyei thu lou veinkue.
	(Mark 4:16) Akhamueih boela lungchrong hmuah kra pueng cina tikha, cawh la kra kue, thu am yakah, yeinak awn douhrit u kue.
	(Mark 4:17) Am lungsin nah apra oehchrah ein asoengca omein; thu ei hmok la, khawvuk, dunghnepnak asutlawah, lathrit u kue.
	(Mark 4:18) Hlinghmu ah kra pueng cina feitu tikha; thu ya u pueng tulah kra kue.
	(Mark 4:19) Khanaphi leidek bawngbainak, taklawh ei theilainak, afeiyakhlue tu lutlaw ein, thu buein oehtheipai hlot kue.
	(Mark 4:20) Dekveh ah kra pueng cinatu tikha, thu am yak dou u ein thumkip, chrukkip, phra lah theipai kue.
Meiim Awn AnhroihNak
	(Mark 4:21) Meiim kha vawh kailah ceh pueiah takkei lah oehkra ein, Ihkong kaiah tak keine? khacawh kha meisoeng nak fannah oehtak keine?
	(Mark 4:22) Hatuphi aduemla ompueng danglaw ei, thupthawi poeng poeulaw ei.
	(Mark 4:23) Yaknak hna ta pueng hauphi yaseh a tinak hei.
	(Mark 4:24) Hatu nam yak ngaih u, tiein a toek hei. Na nuetnak awn ninuet u ei, adoem tapueng thapsi ei.
	(Mark 4:25) Hauphi adoem tapueng peksi ei, oeh ta pueng hauphi lawh pekkei.
Cina Nuetnak
	(Mark 4:26) Fanpuhri ei ram kha dekah cina phuei pueng chrangapum awn toeng kue.
	(Mark 4:27) Thanla ipein hnuepla thoukue, hatumueih la cina lutlaw ein am bau oehhmat pueng awn toengkue.
	(Mark 4:28) Dek kein theihpaisak hei kue; a lammala adawi, khanei asing, khakawnnah asing khuiah atak lutlaw kue.
	(Mark 4:29) Cang ahmin lawah, cangah nin aphanak awn, ani ein vinmah tueihrit kue a ti.
Ancaci Nuetnak
	(Mark 4:30) Fanpuhri ei ram hatu awn nim mueih ei, khacawh ei hmokla hatu nuetnak nim hmang ngei? a ti.
	(Mark 4:31) Khacawh kha ancaci awn mueihkue, ancaci dekfannah phueiah, dekfannei cinatu avanlah yawisoeih kue.
	(Mark 4:32) Khanaphi khacawh phueiah, baulaw ein dum khuiyei linhrtu avanlah baungai ein apramtu doemkue; khatiein khawkhi ei vatu apram kailah buta u kue.
	(Mark 4:33) Ani ein khamueih ei nuetnak ada awn am yak hningngei lah thutoek pehei kue.
	(Mark 4:34) Nuetnak kalah thu oeh toek pehei ein, avanpoeng a hnuhruitu aduemla yaksak hei khai kue.
Tuili Fannei Jesu
	(Mark 4:35) Akhahnuep khawamue lawah, khawvang raila nim ceittei a tinak hei.
	(Mark 4:36) Chrangpring cehta u ein, kong khuiah ana om pueng Jesu mahla ceit u kue; afei kong tu haw om kue.
	(Mark 4:37) Akhana khawkhithe khilaw khuengdeng ein tuiphu ein kongkhuiah tuibe kue.
	(Mark 4:38) Jesu amah aludoek ein kongngei hnuvang lah ipkue; thou u ein, Tikkhik pueng, nan rawk u kom kam dieine? amti.
	(Mark 4:39) Thoulaw ein khawkhi tamein tui a toek, tuboeih dipseh a ti. khawkhi dip ein avan dingreu boeih kue.
	(Mark 4:40) Hatulah nam krih? A tuboeih hrila yumnak oeh nam takuene? a tinak hei.
	(Mark 4:40) Apum awn apum toekkru u ein krihe u kue, khatiah cawh haulah kra ei, tuili awn khawkhi hawein ani ei thu ngai nih kue am ti.
Chapter 5
Phai A Cimsak
	(Mark 5:1) Tuilirai khaw vang hrerasene ramla sutlaw u kue.
	(Mark 5:2) Kongngei a dueih lawah, raithe ei omnak chrang kha ani awn chrummeila vuihmun neika lawh kue.
	(Mark 5:3) Ani kha vuihmun tuei lakah om kue. Ani hauein sirui awn haw oeh khithlot kue.
	(Mark 5:4) Hatulatiah ani kha lak khing, sirui awn khitci u ein phi sirui pih sak ein lakkhingrui pit patsak kue, hauein ani oeh nemsak thei kue.
	(Mark 5:5) Vuihmuntu awnkhawcung tuei lakah, hnuep awn thannah, vikprang doeiein Lungah amah ahkru sak kue.
	(Mark 5:6) Asounak lamei Jesu a hmuh ah, dong ein a hmaiah kawp kue.
	(Mark 5:7) Ahluengsoeih Fanpuhri eica, Jesu, kei mi ah hatu na biei, Fanpuhri ei ming awn kan pana kue tiein athangla vik kue.
	(Mark 5:8) Nangraithe chrang khuiyei lutlaw a tinak.
	(Mark 5:9) Jesu ein, hatu na mingnak tiein a doedta, ka hming kha legion la kra kue; kam doem kue a ti.
	(Mark 5:10) Ram khui yeika afeila oeh a tuhei yeilah anui lah panah u kue.
	(Mark 5:11) Cungngei eppa vowk adoemhe am bei om kue.
	(Mark 5:12) Vowk tuei khuila kam luh eila, nituei u tila khawramtu ein ani pana u ein lut u a ti. Raithetu lutlaw u ein vowk khuila lut ukue; Vowktu tui a thuknak hrengvang tuili khuila phoei u kue; Tuili khuila cum u pueng amila simhnih kruk lawh kue.
	(Mark 5:14) Vowk ngoengtu donguein khawkhui awn ramkhuila thenhei u ein. Khacawh boen u eila chrangtu law u kue.
	(Mark 5:15) Jesu eila lawuein raiyei omnak chrang kha, suisa ein acimla, a ngoih hmuh u ein krih ukue.
	(Mark 5:16) Raiyei omnak awn vowk tuah hatumueihla akra, hmat u pueng ein lawhbai u puengtu avan, thenkan hei ukue.
	(Mark 5:17) Am khaw khuiuei a ceh ei la pana u kue.
	(Mark 5:18) Kong khuila am luhah, raiyei om nak kein a ni awn an ruitoem meila pana kue.
	(Mark 5:19) Jesu ein oehdou kue. Na imla ceitna, Ani ein hatumueihla nang an ren onna, na fanna hatukruk la ba u pueng a bi mah, na chrangtu then hei a tinak.
	(Mark 5:20) Ani ceit ein, ani ei hamla Jesu ein anuipai a bitu Dekapolis rammah tuenein a toek ah, avan coei kue.
NutaSi Awn Hnatpueng Nutong
	(Mark 5:21) Jesu kongcum ein tuirai khawvang katein a ceh baiah, chrang adoem mein ani veilaw u kue; khatiein tuili kengah ani om kue.
	(Mark 5:22) Sinakok bawitu khuiah a pumla kraein Jairus mingna pueng lawein, ani hmuh ein, a khaw kaiah kawp ein.
	(Mark 5:23) Ka canu tuboeih heah siein; na boeni lawna, a fan nah, na kut na taih ei sueah ani hringlaw baiyei ni tiein a nuilah pahram kue.
	(Mark 5:24) Khanei a ni awn ceithmaih nih ein, chrang adoem mein a ni veiuein am hruinak awn tot u kue.
	(Mark 5:25) Kum hleihnihah silalowk pueng nutong a pum om kue.
	(Mark 5:26) Seibawitu a daei kuttah a nui um ein a tak a van boeih ein phi, oehmang ein taoe kue.
	(Mark 5:27) Jesu ei mawng a yak konna, chrang tuei hnulah lawein a suisak sunkue.
	(Mark 5:28) Asuisak mawng ka sunnah, ka raiyei tila ngaihtueh kue.
	(Mark 5:29) Sawi lawh pueng asiduem hritein a pumsa ei natnak mang puengla ani ein hmat kue.
	(Mark 5:30) Jesu ein a pumsa ei huham ani eika aceh hmathrit ein, chrang tuei la hlatein haunum ka suisak sun pueng? tiein doed hei kue.
	(Mark 5:31) Ahnuhruitu ein, chrangtu ein an sunula na hmuh ein hret, haunum nisun pueng? na ti am tiahphi, veiein a boennah, khacawh bipueng nutong hmuh kue.
	(Mark 5:33) Nutong kriein chret kue, aniah hatu akra hmatein, lawh ein a hmaiah kawp kue, Kratang pueng avan ani then kue.
	(Mark 5:34) Nuta a toek, ka canu, na yumnak kein nih cangsak kue; adimreula ceittoe, na natnak tu boeseh a ti nak.
	(Mark 5:35) Atoektah hnuiah, sinakok bawiyei im lamei lawhpueng ein, na ca nu sihkhoen kue, ha tu lah Tikkhik pueng, na ue oihnum?  Ti na u kue.
	(Mark 5:36) Jesu ein, khacawh ei thu a yakah, Sinakok bawi a toek, oeh krihena, yum a ti nak.
	(Mark 5:37) Peter awn Jame awn Jame mei nau Johan mi konna, ha u ruitoem pueiyei oehyahlue kue.
	(Mark 5:38) Sinakok bawiyei imla sutlaw u ein, pancai u pueng awn oe hnhroek u pueng chrang tuon kiu u pueng hmuh hei kue.
	(Mark 5:39) Khuila lutein, hatulah nam kiukrah pancai? a tinak hei. Amaw sihpueng la oeh kra ein, iphning kue a ti ah.
	(Mark 5:40) Ani thekha na u kue. Punhrla luhsak hei boeih ein, a puei tuawn amaw ei nawi awn pai cehpuei heiein amaw ei omnak imkhuila lut u kue.
	(Mark 5:41) Amaw ei kutpang ein, Talitha kum! a ti nak, (asuilam kha nutaca, thou a tinak).
	(Mark 5:42) Nutaca thouhrit ein lam ceittoeih kue, ani kha kum hleihnih lawh kue. Ahritla coeifai boeih u kue.
	(Mark 5:43) Cawh ei amawng hauein oeh a hmat tei la hred hei kue. Hatu aw a ai yei pe u a ti nak hei.
Chapter 6
Nazareth Khawah Theithang Nak
	(Mark 6:1) Akhannei ka a khawla Jesu ceitein a hnuhruitu ein loek u kue.
	(Mark 6:2) Chring hnuep aphalawah, Sinakok khuiah thei hei kue; Cawh ei chrang cawhtu ahawla a rah aw? Cawh ei hmuhmat nak hauein ani a pek? Akut awn cawh mueih haw mueih la, a bi thei yaw? tiuein ngai u pueng adahe coeicam u kue.
	(Mark 6:3) Ani im sa la oeh kra aw, mary eica, anautu James awn Joses awn Judas awn Saimon milah oeh kra aw? A betu cawhah nim om hmaih pueng la oeh kra aw? Ti la a ni oehyahlue u kue.
	(Mark 6:4) Jesu ein, Sanghma kha a maei im khui awn a paca phoeinau tu on a khaw a ram mein oehdoenkham u ei a ti nak hei.
	(Mark 6:5) Chrang ayawica ei fan nah, a kutsoeng ein a raisak hei konna, hatu coeiletnak phi khacawh ei khawah oeh biei.
	(Mark 6:6) Oeh am yumla ani coei kue.Yung keu vei khawla ceitein theiveng hei kue.
Hleihnih Atueih
	(Mark 6:7) Hleihnih khuehei ein achrop cila tueihei ein, raituh theinak haw pehei kue.
	(Mark 6:8) Thawng chrai kon na, ai, yawngya, cawiah ngui, tuilam mei hmokla oeh nam thoemmei tiein tuekah hei kue.
	(Mark 6:9) Khanaphi khawdawk cum u; cu phohnih oeh thuih u tion thapsi kue.
	(Mark 6:10) Hatu immah nam luaphi, khaw oeh nam cehtak kei chrueih akhana om u a tinak hei.
	(Mark 6:11) Hatu hmun nein phi, oeh nidou u kom, nam thu oeh am ngaihah, nam chrahlaw kruah, an manak u hmatnak keila, nam khawvud khawkhruet u.
	(Mark 6:12) Ceit u ein yutnak thu toek u kue.
	(Mark 6:13) Khawram ada tutuein, hnat pueng chrangtu situi awn hluk u ein cangsak hei u kue.
Johan Nei Lupum Chruengnak
	(Mark 6:14) Jesu ei ming a thang, Herod tein ya ein; baptisma Johan kha sih nak kei thou ein, kha ti ein huham coeiletnaktu a bi tila chrangtu ein toek u  kue.
	(Mark 6:15) Khanaphi afeitu ein, ani kha Elijah ni amti. Afeitu ein ani kha Sanghma a pum, aruem mei sanghmatu a pum awn mueih kue am ti.
	(Mark 6:16) Khacawh Herod tein a yakah, ani Johan ni, a huei ka roettei chrang, sihnak keika ani thou khoen kue a ti.
	(Mark 6:17) Herodias ei mawng awn Herod amah ein Johan pangsak hei ein pin u ein thawng am chrum, Anau Philip pei chru a chrunak la kra kue.
	(Mark 6:18) Johan nein nanau vei chru na chrunak kha thumcam la oehkra kue tiein Herod a toek.
	(Mark 6:19) Herodias ein ani renein ngonhlue einphi oeh ngon hlot kue.
	(Mark 6:20) Hatulatiah Herod tein Johan kha chrangdueng apum awn chrangcim la akra hmatein ani coeicawng ein krihkue. Ani ei mawng a yakah, anuilah kawtheh ein; ani ei thu yeinak awn ngaihlueh kue.
	(Mark 6:21) Herod tei hminak nin apha lawah, akumtoe a bawi tuon a raikap bawitu, Kalile rammei toengpang tuon awh ai ci u kue.
	(Mark 6:22) Herodias ei canu amah lawein a lam lawah, ani ein Herod awn muebuh ai u pueng a yintu hlimtuisak hei ein; Hrangpuei ein nutaca a toek, hatuphi na yakhlue thoeh, kan peei a ti nak.
	(Mark 6:23) Hatuphi na thoeh, ka ram a kouk hrila kan peei tiein runce kue.
	(Mark 6:24) Khanei nutaca a nawi yeila ceitein, hatu ka thoeh ei? a tiah, a nawi yein Baptisma Johan nei lupum a ti.
	(Mark 6:25) Nutaca lawhrit ein Hrangpuei ngeilah ayanglah ceitein, cawh ei beidai fannah Baptisma Johan nei lupum nan pek hrittei ka yahlue kue tiein thoeh kue.
	(Mark 6:26) Hrangpuei ayoehe ein phi, a runcenak awn a yin tuei hmai boennak awn ani ei thoeh oeh mana kue.
	(Mark 6:27) Hrangpuei ein ngon nei tueihrit ein Johan nei lupum a law pueiyeilah toek kue. Ani ceit ein thawng khuiyei Johan nei hueiaw chrueng kue.
	(Mark 6:28) Beidai fannah a lupum lawpuei ein, nutaca pe ein, nutaca ein a nawi peh kue.
	(Mark 6:29) Khacawh ei mawng a hnuguitu ein am yakah, lawuein apum cehpuei u ein vuihmun khuiah soen u kue.
	(Mark 6:30) Jesu awn thoeitu krumboem u ein, am theihei awn am bi avan ani thenkan u kue.
	(Mark 6:31) Asiunak hmunla nammah ceituna, asoeng huei u a tinak hei. Hatulatiah akhana chrangtu law ceit pueng a danak awn, buh ainak nin haw oeh om kue.
	(Mark 6:32) Kong cum u ein asiunak la ammah ceit u kue.
Chrang PhraNgakip Abei
	(Mark 6:33) Am ceh chrangtu ein hmuh u ein hmat hei u kue, khaw avan nei ka, atoengla am khaw awn ceittele u ein am hmaila, ana sutma u kue.
	(Mark 6:34) Jesu kong khuiyei a lulawah, chrangadoem hmuh ein, ren hei kue, hatulatiah am ni kha oeh am thoemmei To awn toeng u kue. Ani ein a doem he thei thang heikue.
	(Mark 6:35) Khawathan lawah, ani eila a hnuguitu lawh u ein cawh ei hmun kha khaw prong lakra ein khaw phi thankhoen kue amti.
	(Mark 6:36) Pungim tuon khaw yung keu la ceit u kom, am aiyei leiuei la, tueihei am ti.
	(Mark 6:37) Jesu ein, am aiyei hatuaw pehei u! tiein a hlan heiah. A hnuguitu ein, kam ceit kom denari pithnih awn api ciah pek heiah am aiyei vaipi kam leiyeine? am ti.
	(Mark 6:38) Jesu ein, vaipi hatuyat num nam tak? Ceit u na boen u! a ti nak hei; hmuh u ein, nga pahnih awn pinhra amti.
	(Mark 6:39) Khanei chrangtu avan saikim fan nah, bum oetci ngoi u eilah a toek sak hei.
	(Mark 6:40) Bum oettah phra awn ngakip ci ngoi u kue.
	(Mark 6:41) Nga pahnih awn vaipi pinhra lou ein, Fan la hamang ein ai youthen a pek, vaipitu bouein hnuhruitu pehei ein amni ein tei ukue; nga pahnih bouein am van pehei kue.
	(Mark 6:42) Avan aiuein amphue konna,
	(Mark 6:43) Akikek tuon poihpueng nga vawh hrahleihnih la koi u kue.
	(Mark 6:44) Vaipi aipueng patongtu phra ngakip lawh u kue.
Tui Fanna Jesu Ceit
	(Mark 6:45) Chrangtu a tueihhei hnuiah, kong khuila lut sak heihrit ein, tuirai khawvang Bethsaida la a na cehsak heima kue.
	(Mark 6:46) Achrah tahei konna, tairue eila cunglah kai kue.
	(Mark 6:47) Khawathan lawah, kong tuili thungah om kue, dekah Jesu amah doeng om kue.
	(Mark 6:48) Khawkhi ein a mam heinak awn thana u ein am vek hmuh hei ein thanthung khawnoed pali poetta amni sun heikom ceittei lah, tuifannah a law hmuh u kue.
	(Mark 6:49) Ani tui fannah a law am hmuhah, chralah ngai u ein vik u kue.
	(Mark 6:50) Avan nein hmuh u ein krih u kue. Khanaphi ahritla a toek hei, nam lunguepsak u, kei ni, oeh kri u a ti nak hei.
	(Mark 6:51) Khanei amni ei kongkhuila a luh ei khawkhi dipein; a nuilah coeilet u kue.
	(Mark 6:52) Hatulatiah am lungsin ahlangnak awn vaipi ei a mawng oeh hmat u kue.
Gennesaret Ah Cangnak Abi
	(Mark 6:53) Am von kat konna, Gennesaret khawla sut u ein tuikengah kong phung ukue.
	(Mark 6:54) Kongngei am krum lawah, chrangtu ein Jesu hmathrit u kue.
	(Mark 6:55) Ram avan nah dawnguein, ahawn na a om am hmattei, hnat u pueuengtu ihphak awn lawpuei u kue.
	(Mark 6:56) Hatu khawpuei, khawnu, khawca, khuila a luh a phi, hnat u puengtu yoihtuknak ah soenhei u ein, a cudong sun neila thoehchrah u kue. Sun u pueng avan cangboeih u kue.
Chapter 7
Acim Awn Oeh Acim
	(Mark 7:1) Farisetu awn Jerusalem lamei lawh u pueng thukhoen tikkhik pueng avang Jesu ei eppa krum u kue.
	(Mark 7:2) Hnuhrui avang kha oeh siei kut proksak pueng awn vaipi am ai hmuh u ein am kat hei.
	(Mark 7:3) Judah avan awn Farisetu kha kut anila oeh silah oeh ai u kue, khatiein hramca tuei thumcam pom u kue.
	(Mark 7:4) Yoihtuk nak lamei am lawah, oeh am sihmaih ei chrueih oeh ai u kue. Pom meila am dou afei thumcamtu adahe om kue, khacawhtu kha phawi, am, chrueng, bei awn ihkongtu siei tuah tuen pueng la krakue.
	(Mark 7:5) Farisetu awn thukhoen tikkhik puengtu ein, hatulah na hnuguitu ein ahramca tuei thumcam mueihla oeh si la, oeh cim pueng ngei kut awn buh am ai? tiuein am doed.
	(Mark 7:6) Nam theilai pueng ngei mawng ma Sanghma Isaiah ein toektang ein a ruk mueihla, cawh ei chrangtu ein am rong awn nidoenkham u ein am lungsin kei awn sou kru kue tiein toek hei kue.
	(Mark 7:7) An bek u akhawloe nih, chrangngei thumcam coeinaktu awn theithang kruh u kue.
	(Mark 7:8) Fanpuhri ei thuchrah nam phe ein chrangngei thumcam nam pom kue a ti.
	(Mark 7:9) Nammah ei thumcam nam pom ueppei hmokla Fanpuhri ei thuchrah rawkramnak ah, nam cimvai kue a tinak hei.
	(Mark 7:10) Moses ein, namnawi awn nampai doenkham u, hauphi a nawi awn a pai tamphra pueng siei a ti.
	(Mark 7:11) Khanaphi nang mih chrangapum mein anawi awn apai yei halah, hatuphi kan bawmnih kha Fanpuhri ei an pek nihni nam ti kue.
	(Mark 7:12) Am nawipai yei hamla hatuhe oeh nam bisak hei kue.
	(Mark 7:13) Khatiein nam pommei thumcam awn Fanpuhri ei thu nam roeng ein; a kha mueihtu adoem he nam bi kue.
Chrang Ngei Lungsin
	(Mark 7:14) Aepla chrang ada khuehei baiein, nam van nein ka thu ngaiuna yalam u a tinak hei:
	(Mark 7:15) Chrangngei pungvang ah lawein chrang ngei khuila thedthamsak hning pueng hatuphi oeh om kue; khanaphi chrang ngei khuiah lutlaw pueng ein chrang thedthamsak kue.
	(Mark 7:16) Yaknak hna tapueng ein yaseh a ti.
	(Mark 7:17) Chrangtu tahruet heiein imkhuila lutkue, a hnuhruitu ein nuetnak kei mawng doed u kue.
	(Mark 7:18) Nangmih phi yak lamnak oeh om kuene? a ti nak hei.Punglamei chrang ngei khuila lut pueng ein chrang oeh thedhning ngeiti oeh nam yalam kuene?
	(Mark 7:19) Hatulatiah khacawh a lungsin khuila oeh luttei, bungpuei khuila lutein, ai avan acim konna punglah lut lawei.
	(Mark 7:20) chrangn gei khuiyei lutlaw pueng ein chrang thedkue ti ein a toek.
	(Mark 7:21) chrang lungsin khuiyei lutlaw pueng kha, a thengaih tuehnaktu lutlawkue, lui luk nak, ruk nak, ngon nak, pretdeng nak;
	(Mark 7:22) Yak hlue aih awn binaktu, kumlai nak, a kha mueih la thu fi nak, cuk cik nak, phuem nak, dekrunak, cawngkrunak, ruangnak,
	(Mark 7:23) Cawh ei a thepoeng kha chrang  ngei khuiyei lutlaw ein chrang thedthamsak kueue a ti nak hei.
Suerophoenician Nutong Ngei Yumnak
	(Mark 7:24) Akhanei Jesu dueilawh ein Tuere ramla ceit kue. Im khuila lutein, hauein oeh a hmattei yahlue ein phi, oeh thupkru hlot kue.
	(Mark 7:25) Amawng am yak konna, nutong a pum rai yei a omnak a ca nu lawpueihrit ein Jesu ei khaw kaiah kawp kue.
	(Mark 7:26) Khui fei nu tong, Suerophoenician pakhui la kra kue. Acanu khuiyei rai a tupek keilah pana kue.
	(Mark 7:27) Jesu ein, catu phue ma u se, caei aiyeisue ai, uitu fih heiah, oeh niei tiein nutong a toek ah.
	(Mark 7:28) Nutong ein, Oe, Bawipa, khanaphi uitu haw amaw tuei aipoih capawi kaiah bei u pueng la oeh kraaw tiein a hlan.
	(Mark 7:29) Jesu ein, cawh ei hlannak awn ceit, na canu raiyein chrah kue a ti nak.
	(Mark 7:30) Im la ceit baiein, ihkongah yoen pueng a canu, raiyein a chrah hmuh kue.
Ang ein Pangpueng Aboesak
	(Mark 7:31) Jesu kha Tuere rammei ka chrahkru baiein, Sidon ram sun ein Decapolis ram thung Kalile tuilila sutlawh kue.
	(Mark 7:32) Akhala chrangavang ein ahnapang tuon oeh thuthei u pueng tuei fannah, a kut ataih eilah pana u kue.
	(Mark 7:33) Jesu ein chrangpring hmu ei asiunak la amah cehpuei ein, a hna khuila a kut puiein, citui awn a thawh konna, a lei sun kue.
	(Mark 7:34) Fanla hamang ein, a thuk la ngaiein, Ephphatha! a tinak, asuilam kha poethloengseh! tinak ni.
	(Mark 7:35) Khanei a hna thoem ein, a thu kaih pueng hloetein akhaila thu kue.
	(Mark 7:36) Hauphi oeh am then neila a toek hei; toek hei ein phi, toek taoe u kue.
	(Mark 7:37) Anui la coeihe u ein, ani ein avehla biboeih kue; a pang yaksak ein, a ang thusak kue am ti.
Chapter 8
PhraLikip A Bei
	(Mark 8:1) Akhapoetta, chrang adoem bumbai u ein am aiyei oeh om ein, Jesu ein a hnuguitu khue ein a toek hei.
	(Mark 8:2) Chrangtu ka ren hei kue, hatulatiah amni kha hatu oeh ailah hnuepthum nim omlaw kue.
	(Mark 8:3) Avangtu asounak lamei lawuh ein imla katueih heila akraah tawiuh ei, lammah bawngbai u ei a ti.
	(Mark 8:4) A hnuhruitu ein, cawh ei pronghmuah cawh ei chrangtu ei kroenak keiai hauein hmuh hning ngei yaw? tiuein am hlan.
	(Mark 8:5) Vaipi hatukruk nam taaw? tiein a doed heiah, pirih amti.
	(Mark 8:6) Chrangtu dekah am ngoih eilah toeksak hei ein; vaipi parih pomein, boenak a toek konna, bouein chrangtu am tei heiyeilah a hnuguitu pehei kue.
	(Mark 8:7) Nga ayawica phi tah u kue, youthen a pek konna, khacawh phi am teihei yeila toek hei kue.
	(Mark 8:8) Aiuein phue u kue; akikektu poih pueng khoep u ein vawh parihah be eilah koi u kue.
	(Mark 8:9) A khan nah phralikip kruk om u ein, tuei hei kue.
	(Mark 8:10) Ahnuhruitu awnkongkhuila luthrit u ein Dalmanutha khawla lawh u kue.
	(Mark 8:11) Farisetu lawh u ein ani awn taihkruh u kue, a ni noekdahnak la fanlamei hmatnak thoehna u kue.
	(Mark 8:12) Alungsin khuila athukla ngaiein a toek, hatulah cawh ei canautu ein hmatnak am thoeh? atangla kan toek u ei, cawh ei chrangtu hatu hmatnak oeh pek heiyei a ti.
	(Mark 8:13) Cehta heiein, kongcum ein tuirai khawvang la ceit kue.
Herod Awn Farise Tuei Toi
	(Mark 8:14) Vaipi am thoemmei hnih u ein, kong fannei a mniah vaipi a pum doengni a om.
	(Mark 8:15) Jesu ein am ni a toek hei, Farise tuei toi awn Herod tei toi ngaihna u na hoen u a tinak hei.
	(Mark 8:16) Vaipi oeh am taknak awn amni apum awn apum tengkhon u kue.
	(Mark 8:17) Jesu ein hmatein, vaipi oeh namtak keimawng awn hatulah nam tengkhon? nangmih oeh nam hmu hmat pha kue ne? nam lungsin hlanghun kue ne?
	(Mark 8:18) Mik namtah ein oeh nam hmuh? Hna namtah ein oeh nam yak? oeh nam thuemkue? a tinak hei.
	(Mark 8:19) Vaipi panhra chrang phrangakip pei hmokla ka bouein, ahnuitu vawh hatuyat ta be ei la namkoih? a tiah, amni ein hleihnih amti.
	(Mark 8:20) Chrang phralikip pei hmokla vaipi parih ka bouvah, ahnuihnawtu nam koih vawh hatuyat tah beaw? a tiah, parih amti.
	(Mark 8:21) Ani ein a toek hei, oeh nam yalam pha kue ne? a ti nak hei.
Bethsaida Ah Mikmue Adeisak
	(Mark 8:22) Bethsaida la sutlaw u kue. Jesu eila mikmue chrang lawpuei u ein a sun neila am panak.
	(Mark 8:23) Khaw ei pungla Jesu ein mikmue akuttah sawilawh ein, a mik citui awn a thawh konna, afannah a kut taih ein, hatuphi na hmu aw tiein a doed?
	(Mark 8:24) Ani ein boen ein, singtu mueihla chrangtu veiuh ein am ceh kahmuh hei kue a ti.
	(Mark 8:25) Khanei a mik fanna a kut taihba   i ein; a boensak ah nibai ein, avan akhailah hmuh kue.
	(Mark 8:26) Aimla tueiein, khaw khui la oeh lut a ti nak.
Jesu Kha Chrih
	(Mark 8:27) Jesu a hnuhrui tuon philippi caesareas ei khaw tulah ceit u kue. Lammah a hnuhruitu a doed hei; chrangtu ein kei haulah nitoek u aw? tiein a doed heiah.
	(Mark 8:28) Avan ngein, Baptisma Johan, afeitu ein Elijah, a feibaitu ein Sanghmatu khuiyei a pum tiukue am ti.
	(Mark 8:29) Kei haulah nantoek u aw tiein adoed hei toeihah, peter ein, nangkha Chrih la na krakue tiein a hlan.
	(Mark 8:30) Aniei mawng hauphi oeh am then neilah hnuhruitu a toek hei.
Jesu Ein Asih Ei Ana Toeknak
	(Mark 8:31) Chrang capakha anuiod tei, thukhoen tikkhik puengtu, tairuebawitu, ahramcatu, ein phe u kom, ngon u ei, ahnuepthum mah thoubai yei tiein thei thang hei kue.
	(Mark 8:32) Khacawh ei mawngma akhailah a toeknak awn peter ein afeila cehpuei ein tam kue.
	(Mark 8:22) Khanaphi hlatein a hnuhruitu veiein boen hei kue, Peter tam ein, Khawram, ka hnula nawk, a tinak. Na lungsin nah Fanpuhri ei mawng awn oehna roengtha ein, chrang tuei mawng awn na roengtha kue a ti nak.
	(Mark 8:34) Ahnuhruitu awn chrangtu khuehei ein, ka hnula lawhlue pueng ha u phi, amah makruei; a laklamtung kawtkom ni hruiseh a ti.
	(Mark 8:35) Hauphi ahringnak khui hlue pueng kha ahringnak diei. Hauphi keiyei hmok awn thuthang hmokla ahringnak chrueh pueng kha ahringnak khuiyei.
	(Mark 8:36) Chrangapum mein leidek khawh avan takom, ahringnak adilah akraah, hatu amang nak ommei yaw?
	(Mark 8:37) Chrangapum mein ahringnak hatu awn thawng hningngei?
	(Mark 8:38) Cawh ei chrang the tu awn luiluh tuei haueinphi, kei awn kathu hmokla yak  pueng kha, Apai yei hluengtainak awn Fanchrangtu mahla am lawah, aniei hmokla, chrangcapa phi yak kei ni.
Chapter 9
Muei Thawng Hlainak
	(Mark 9:1) Thutak kanthen u ei, cawhah nam duei pueng avang sihnak oeh nam nuem phaah, Fanpuhri ei ram kha huham awn asutlaw nam hmu ei ti ein a toek hei.
	(Mark 9:2) Hnuepruk aboeih konna, Jesu ein, Peter, Jame, Johan, mion ammah doeng cung hluenglah kai u kue.Am hmaiah aniei mueithawnghlai kru kue.
	(Mark 9:3) Asuisak kha khawvang mueihla bawk he kue. Dek fan nah akhamueih la bawk keilah, hauein oeh phoek hlottei.
	(Mark 9:4) Amni ah Moses awn Elijah danglaw nih ein Jesu awn thu u kue.
	(Mark 9:5) Peter ein, Jesu a toek, Tikkhik pueng, cawhkha nim omnak la nih he kue; Paw pathum kam sakom, apum nangngei ham, apum Moses ei ham, apum Elijah ei hamla a ti.
	(Mark 9:6) Am krihnak awn hatumueih la am hlan nei oehhmat u kue.
	(Mark 9:7) Khanei vangmei yein yinhei ein, vangmei khuiah oi lawh kue, cawhkha ka yawngnak capa ni; a thu ngai u! a ti.
	(Mark 9:8) Avan vei u ein am boenna, Jesu konna hauphi oeh hmuh u kue.
	(Mark 9:9) Cunglamei am krum law ah, sihnak kei chrang Capa a thawh hrila, am hmuhtu hatuphi ha u oeh am thennei la, a hnuguitu toek hei kue.
	(Mark 9:10) Khacawh ei thu thuem u ein, sihnak kei thawh tikha hatu a tihlue aw ti la apum awn apum doedkru u kue.
	(Mark 9:11) Hnuhruitu ein Elijah lawma ei tila, thukhoen tikkhik puengtu ein am toek, hatulah tiuh ein am doed?
	(Mark 9:12) Elijah lawma kom avanpoeng am yakhlue prangtham mei. Khanaphi chrangcapa kha anuiodtei, phe u kom pukpai u ei a ti.
	(Mark 9:13) Khanaphi kan toek u ei, Elijah atangla lawkhoen ein, thucim mah am ruk mueihla, aniei fannah am yakhlue la bikhoen u kue a tinak hei.
Raiyei Omnak Tongpaca Acangsak
	(Mark 9:14) Hnuhruituei omnakla am sutlaw baiah, am yungkeu vah chrangadahe hmuh u ein, thukhoen tikkhik pueng avang awn amni taihkru u kue.
	(Mark 9:15) Ani chrangada ein hmuhrit ein, coei u ein ani kutpang ngeilah dawng u kue.
	(Mark 9:16) Ha tu num amni awn nam tengchram? ti ein a doed hei.
	(Mark 9:17) Chrangpring khuiyei apum mein a hlan, Tikkhikpueng, raiyein omna ein anhr pueng ka ca, nang ngeila ka lawpuei a ti.
	(Mark 9:18) Ahawtiahphi raiyein pangein, dekah anala fitein, a rawngah aphom lutlaw ein, afa redein tuengdang kue. Khacawh am tuh ei la, na hnuguitu ka toek hei ein phi, oeh tuthlot u kue.
	(Mark 9:19) Aw oehyum pueng canautu, nangmih hatukruk kah kan ompuei u ei? Hatukruk la nangmih kan ueh u ei? Cawhla lawpuei u tiein hlan hei kue.
	(Mark 9:20) Jesu eila tongpaca lawpuei u ein. Jesu raiyein a hmuhah amaw tuengdang sak hritein dekah kruein a rawngah a phomtu lutlaw ein hlat kitkit kue.
	(Mark 9:21) Aniah cawh mueih la akanak haw tu kruk lawaw? tiein a pai doedkue. Amawca ah tuenkue a ti.
	(Mark 9:22) Asih eila alak ah tuiah, alak ah meiah, fit kue. Khanaphi hatuphi na bihning la akraah, niren u na, nibawm u! a ti.
	(Mark 9:23) Jesu ein, na yum hning ngaw? yum puengah avan krahning kue a ti nak.
	(Mark 9:24) Ahritla tongpaca ei pai vikein ka yumkue; oeh ka yumnak kah, nibawm a ti.
	(Mark 9:25) Jesu ein chrangtu am kruk hrit a hmuhah, Khawram tam kue; Nang kan toek, na hnapang ein na ang pueng khawram, amaw ei khuiyei lutlawna, aniei khuila oehna luhbaiyei a ti nak ah.
	(Mark 9:26) Rai vikein krikrok keilah tuengdangsak ein fitkue, khanei rai lut law kue; tongpaca kha rowk mueih he lawein, adoemsoeih ein ani sihku! amti.
	(Mark 9:27) Khanaphi Jesu ein akut a pangngei thoulawh ein, duei kue.
	(Mark 9:28) Jesu imkhuila aluhah, ahnuhruitu ein, hatulah keimih ein rai oeh kam tuhlot? tiuein am doed duemmah.
	(Mark 9:29) Ani ein, oehtairue la cawhmueih oehtuh hlottei a ti nak hei.
Sihnak Awn Thawhnak Anatoek
	(Mark 9:30) Akhanei ka ceit u ein Kalile ramkhuila ceit u kue. Jesu ein khacawh ei mawng hauein ahmattei oeh yahlue kue.
	(Mark 9:31) Chrangcapa kha chrang tuei kutkhuiah apukom, ngon u ei; ani ngon u kom, a hnuepthum mah a thawhbai yei mawngtu, a hnuhruitu theithang thenkan hei kue.
	(Mark 9:32) Khanaphi cawh ei mawng amni ein oehhmat u ein phi, am doedtei la krih u kue.
	(Mark 9:33) Kapernaum khawla sutlaw u ein imkhuiah am ommah, Jesu ein lammei hnuet hatunum? nam teng tiein a doed heiah.
	(Mark 9:34) Bueiu kue, am ni ah haunum abausoeih tikha lam meihnuet apum awn apum taihkru u kue.
	(Mark 9:35) Ngoi ein, hleihnih khue ein a toek hei, hauphi lamma ei yahlue pueng a hnusoeih la krakom, van nei tueihyoih la kraseh a ti.
	(Mark 9:36) Amaw a pum am thungah ta ein akut awn bawm ein, toek hei kue.
	(Mark 9:37) Hauphi cawhmueih ei amaw apum ka ming awn dou pueng kha nih dou pueng la kra kue. Kei nidoupueng kha kei doeng nidou pueng la oehkra ein kei ni tuei law pueng dou kue a ti.
Oehni Tu U Pueng Hauphi Mingmihni
	(Mark 9:38) Johan nein, Bawipa, na ming awn rai tutpueng chrangapum kam hmuhkue, kam mana hekue hatulatiah oeh ni hrui u kue a ti.
	(Mark 9:39) Jesu ein, oeh mana u; ka ming awn coeiyei biein, kei niphuem na pueng apumphi, oeh om yoeiyei a ti.
	(Mark 9:40) Hatulatiah oehni tuh u pueng hauphi mingmih ni a ti.
	(Mark 9:41) Thutak kan then u ei, Chrih ei mingna bilah, awk kei tui phawioet ni pe pueng hauei chrengphi oeh chruek kei.
ThawihSak Pueng
	(Mark 9:42) Kei ni yum pueng cawhei amaw a pumku katsak pueng kha, a hueiah sum arueh awikom, tuili khuila fihkha aniei ham la ningai yei.
	(Mark 9:43) Na kuttein an boeusak ah, chrueng pittein; na kut pahnih awn, oehsi hlotpueng ceimei khuila, na ceh dam la mangngai yei.
	(Mark 9:44) Krid oehsi ein mei oehchrim hlotnak la kra kue.
	(Mark 9:45) Nakhaw ein an katsak ah, chruengein, cei khuila na khawsop awn naceh damlah, hringnak khuila oeh kuem puengngei khaw awn na ceh ningai yei.
	(Mark 9:46) Krid oehsi ein mei oeh chrim hlot nak la kra kue.
	(Mark 9:47) Na mik kein an katsak ah, koih ein, mik pahnih awn meikhuila an fih u latah, mik vangon Fanpuhri ei ramkhuila luhkha ningai yei.
	(Mark 9:8) Krid oehsi ein mei oehchrim hlotnak la kra kue.
	(Mark 9:49) Avan meici yuk keilah kra kue.
	(Mark 9:50) Cikha ni kue; kha na phi ci oeh a tuiah, hatumueihla tuisak baiyei? cila tui u na, a pum awn a pum adimla om u a ti.
Chapter 10
Yuvatainak mawng Jesu Ei Theithangnak
	(Mark 10:1) Akhanei ka Bawipa dueilawh ein, Jordan tuirai vang Judah ramla sut law kue; ani veiuh ein chrangtu bumlaw bai u ein a thumcamla theithang hei bai kue.
	(Mark 10:2) Jesu eila Farise avang lawh u ein, noekdahnak la, chrangein a chru a rawk kei thumcam la kraaw tila doed u kue.
	(Mark 10:3) Jesu ein, moses ein hatunum an toek u? tiein a doed hei.
	(Mark 10:4) Moses ein, tainak cape u na, nam rawk kei tikue amti.
	(Mark 10:5) Jesu ein, nam lungsin ahlangnak awn cape u tikue a tinak hei.
	(Mark 10:6) Khanaphi tueilawcuekah, Fanpuhri ein Tongpa awn nuta prangrawi kue.
	(Mark 10:7) Khatiein Tongpa ein a nupai cehta kom, a chru awn donnih se.
	(Mark 10:8) Pahnih kha pumsa apumlah krakue. Khatiein pahnih la oehkra niein apumla kranih kue.
	(Mark 10:9) Khatiein Fanpuhri ein atoengla a donrawi, chrangein oeh taiseh a ti.
	(Mark 10:10) Ahnuhruitu ein khacawh ei mawng imkhuiah am doedbai.
	(Mark 10:11) A toek hei, hauphi a chru rawkkom, nutong fei chru na bai pueng kha a chru katna puenglah kra kue.
	(Mark 10:12) Nuta amah ein ava a rawklah akraah, pretdeng pueng ngei nutalah krakue.
Jesu ein Amawcatu outhenpek Nak
	(Mark 10:13) Asun heiyei la amawcatu a denlah am lawpueiah, hnuguitu ein tam hei u kue.
	(Mark 10:14) Jesu ein a hmuhah, a kawthe ein; amawtu oehmah u na, ka epla lawsak hei u, khamueihtu einni Fanpuhri ei ram am koenak a tinak hei.
	(Mark 10:15) Thutak kan then u, hauphi Fanpuhri ei ram amaw mueihla oeh dou pueng Fankhaw oehlut hlottei a ti.
	(Mark 10:16) Amni bawm hei ein am fan nah a kuttaih ein youthen pehei kue.
Bawimang Pueng Amaw Chrang
	(Mark 10:17) Lam a ceh hnuiah, chrangapum aniei la dawnglawh ein, Tikkhik pueng veh, aloet hringnak rou ka rah eila, hatu ka biei? tiein, a hmaiah khudong ein doed kue.
	(Mark 10:18) Jesu ein, hatulah kei avehla nan khue? Fanpuhri doeng konna, ha u oehveh kue a ti.
	(Mark 10:19) Thukhoentu namhmat, chrang oehngon, oehluilu, oehru, oehrai, oehthei, na nawipai doenkham, u a ti.
	(Mark 10:20) Bawipa, ka mawca ah tuenein cawhtu ka hruikhoen kue a tiah.
	(Mark 10:21) Jesu ein ani boen ein, yongnak lungsin awn, apum huem hun kue: Ceit na, na tak avan yoinah, rengpueng pe; fankhawh nata ei; lawhna ni hrui a tinak.
	(Mark 10:22) Khacawh ei thu ein akawthedsak kue, talou pueng la akranak awn ayoeein ceit kue.
	(Mark 10:23) Jesu ein, Fanpuhri ei ramkhuila taloutu am luh eikha, kueihekue tiein a hnuhruitu vei ein a boen ah toek kue.
	(Mark 10:24) A thu awn a hnuhruitu coei u kue. Jesu ein, a toek hei bai, ka catu, akhawh ngaihu pueng Fanpuhri ei ram khuila, a luh ei kuei he kue! a ti.
	(Mark 10:25) Talou chrangtu Fanpuhri ei ramkhuila am luh eila tah, kalauk pruem hna khuiah a luhkha yoeingai yei a ti.
	(Mark 10:26) Coeilaw taoe u ein, khatiah ha u khuinak rahning ngei? amti.
	(Mark 10:27) Jesu ein, boen heiein a toek, cawhkha chrang ngei ham la oeh krahning kue, khanaphi Fanpuhri ei hamla oeh krahning pueng oeh om kue. Fanpuhri ein avanpoeng krasak hningkue a ti.
	(Mark 10:28) Peter ein, Boennoe, avan kam rawk ein kan hrui u kue a ti.
	(Mark 10:29) Jesu ein, Thutak kan then u, hauphi a im, a koeinau, a nube, anawi, apai, acatu, a loutu, ka thuthang awn keiyei hmokla ceh ta pueng kha.
	(Mark 10:30) Atuh boeih mikhmuh ah phralah doem ngai pueng im tu on koeinau tu, nu be tu awn nawi, a maw tuon loutu, dung hnepnaktu, ngoilah a loet hringnak rah ei a ti.
	(Mark 10:31) Khanaphi lamma upueng ada hnuukom, hnu u pueng ma uh ei a ti.
Jesu Ein Vukhmuh Ei Atoek
	(Mark 10:32) Jerusalem la vak u ein am cehah, am hmailah Jesu ana ceitkue; hruilaw upuengtu kriuh ein, coei u kue. Ani ah kralaw eitu, a hnuhruitu khueein a toekhei bai.
	(Mark 10:33) Boenuh, Jerusalem la nim ceitkom, chrang Capa kha tairuebawitu, thukhoen tikkhik puengtu ein a sihnak keila puk u kom, khuifei tuei kuttah ap u ei.
	(Mark 10:34) Jalak na u kom thawh u ei, pai u kom ngon u ei, ahnuepthum ah thoubai yei a ti.
James Awn Johan Nei hamla Thoehnak
	(Mark 10:35) Zebede ei carawi Jesu eila lawnih ein, Bawipa, nang kan thoeh nih hatuphi, nan bipek nih ei kan yahlue kue an ti.
	(Mark 10:36) Hatunum nangaih kan bipek niei nan yakhlue? a tinak rawi.
	(Mark 10:37) Kan ngoihnak kei nipe nih anti. Na hluengtai nak khuiah apum na engvangah, a pum na patvangah an ti.
	(Mark 10:38) Jesu ein, hatu nanthoeh oeh nan hmat kue a ti nak rawi. Ka awk kei phawi nan awh hningngei yaw, ka hmuh ei baptisma nan hmuh hlottei yaw tiein doedrawi kue.
	(Mark 10:39) Kan bihning ngei anti. Jesu ein, ka awk kei phawi nan awh hningngei, ka hmun ei baptisma nan hmuh hningngei.
	(Mark 10:40) Khanaphi ka patvangah ngoih ei awn ka engvangah ngoih ei kha kei yein oeh kan pe nih ei. Khacawh kha soemphran pekhei tuei hamla kra  kue a ti.
	(Mark 10:41) Pahratu ein am yakah Jame awn Johan thueina rawi u kue.
	(Mark 10:42) Jesu amah ein khuehei ein a toek, nam hmat mueih la, khuifeitu kruem u eilah am sawm tukha, am fannah bawina u ein, am vaica chrang tukha am fannah titheinak awn huentat u kue.
	(Mark 10:43) Khanaphi nangmih ei lakah cawh ei ninglah oeh a kra ei, hauphi nangmih ei lakah bausoeih hlue pueng kha nam tueihyoih la kra seh;
	(Mark 10:44) Hauphi nangmih ei lakah a lamma ei yahlue pueng kha avan nei tamna la kraseh.
	(Mark 10:45) Chrang capa hawya am coeicau veilah oehlawh kue, ada thawngnak keilah a hringnak pe kue a ti.
Bartimaeus Ei Mikdeinak
	(Mark 10:46) Khanei Jericho khawla sutlaw u ein, Jesu kha a hnuhruitu awn nah, chrangadatu awn Jericho khaw ei am chrah kru ah, Timaeus eica Bartimaeus ming na ein a mikmue pueng, lammah ngoiein thoeh kue.
	(Mark 10:47) Ani ein Nazareth Jesu la a yak kei, David tei capa, Jesu, niren! tiein vikein thoehkue.
	(Mark 10:48) Adoem mein aduemla om am tinak te, vik taoe ein, David tei capa niren tikue.
	(Mark 10:49) Jesu duei ein, cawhla lawpuei u a ti. Amikmue khue u ein, duei! oehlue, nih khuekue amtinak.
	(Mark 10:50) Asuisak fit ein, phoei ein Jesu eila ceit kue.
	(Mark 10:51) Jesu ein a hlan, hatu kan bipek kei na yahlue aw? Amikmue ein, Bawipa, ka mik adei yei ka yahlueue kue a ti.
	(Mark 10:52) Jesu ein, ceit, na yumnak kein nih cangsak kue a ti nak. Amik, deihrit ein lammei hnuet a hnu hrui kue.
Chapter 11
Noengnak Awn Luhnak
	(Mark 11:1) Jerusalem ep, Olive cung ruiah om pueng Bethany awn Bethphage am sut law ah, a hnuhrui pahnih tuei kue.
	(Mark 11:2) Nan hmai la om pueng khaw khui la ceitnih na, nan sutloeiah, akhan ah am phung selaca nan hmuh ei. Khacawh kha ha u ei oeh a cumnak man la kra kue; rui phran nih na, cawh la lawpuei nih a tinak rawi.
	(Mark 11:3) Hatulah cawh nan bi? an tinak u la akra ah, Bawipa ein, yahluekue tinih, cawhla nituei lawbaihrit u eini a ti.
	(Mark 11:4) Ceit niein kawttei pungvang lam keuvah am phung selaca hmuh nih ein, phran ni kue.
	(Mark 11:5) Akhana duei upueng ein am toek, hatulah sela rui nan phran amti?
	(Mark 11:6) Jesu ei a toekrawi mueihla an hlan heiah, chrah perawi u kue.
	(Mark 11:7) Jesu eila selaca toemlaw nih ein, afan ah am suisaktu phaih u ein, Jesu a fan nah cumkue.
	(Mark 11:8) Lammah am suisaktu phaih u ein, afeitu ein pronglamei singpram am boek tu phaih u kue.
	(Mark 11:9) Hnuhmai ceit u pueng chrangtu ein Hosanna! Bawipa ei ming awn law pueng a kamom she;.
	(Mark 11:10) Omlaw ei nim pai David tei ram a kamom seh! Fankhaw duetlah Hosanna kraseh! tiuein soeutai u kue.
	(Mark 11:11) Jesu Jerusalem la lut ein, bekim khuila sutlaw kue; Jesu ein, avan veiein a boen konna, khawamuenak awn, hleihnih awn Bethanuela ceit u kue.
Jesu Ein Bekim Acimsak
	(Mark 11:12) Bethanue khawei ka, a ngoiah latbai u ein, Jesu aitawi kue.
	(Mark 11:13) Ahnahgong theising asounak kei, hmuh ein a theih hmuhah doeng tila, ceitein a boen, hatu oeh hmuh ein ahnahhrawng a hmuh, khacawhkha theising ngei theihnak khin la oehkra kue.
	(Mark 11:14) Jesu ein, hauein na theih oeh aibai heseh! a ti. A hnuhruitu ein ngai u kue.
Bekim Khuiyei Nguithawngtu Jesu Ein Atuhtoem
	(Mark 11:15) Khakonnah Jerusalem la sutlaw u kue. Bekim khuila lutein bekim khuiah sumlei yoitu u pueng tuthei kue; mu em you pueng ngei ngoihnaktu awn ngui thawnghlai u puengngei capawi lulelatsak kue.
	(Mark 11:16) Bekim khuiah hauphi oehsumlei sak kue.
	(Mark 11:17) Khuipoeng ngei hmokla, ka imkha tairueimla khueuh ei tilah, thucim ah oeh ommaw? tih ein, theithang hei kue. Khanaphi nangmi h ein ruai khuila nam krasak kue a ti.
	(Mark 11:18) Khacawh tairuebawi tuon thukhoen tikkhik puengtu ein ya u ein, hawmueihla ani diei yaptham u kue; Atheithang chrangadoem acoeinak awn ani kriuh kue.
	(Mark 11:19) Khawamue lawah khawpuei punglah ceit u kue.
Thei Sing Rong
	(Mark 11:20) Khawngoisik lam am ceh hnuiah, apra la tuenein theising arong hmuh u kue.
	(Mark 11:21) Peter ein, thuembai ein, Bawi pa, boen, theising na thaiein rong kue a ti.
	(Mark 11:22) Jesu ein, Fanpuhri yum u a tinak hei.
	(Mark 11:23) Thutak kan then u ei, hauein phi, cawh ei cung tuili khuila lutseh nam tiah, lungsin khuila ue annak, oeh omkom, a toek kralaw ei tilah, na yum la akra ah, ani ei hamla bi khoenlah kra kue.
	(Mark 11:24) Khatiein kan toek u, avanpoeng hatuphi tairue awn nam thoeh ah, nipe khoenkue tilah yum, na rah heiyei ni.
	(Mark 11:25) Ahawtiah phi na tairueah, a poengah ni hlihkeh na pueng a omla a kraah, ngaisim, khanavah Fankhaw la om pueng na paiyein, nakat, nih ngaihsim pe ei.
	(Mark 11:26) Khanaphi oeh na ngaihsim la a kraah, Fan khaw la om pueng na paiyein, na kat oeh ni ngaihsim pe ei ni.
Titheinak Jesu Am doed
	(Mark 11:27) Jerusalem la lawbai u ein, bekim khuiah am ceh hnuiah, tairuebawitu, thukhoen tikkhik puengtu awn agamcatu, ani eila, law u kue.
	(Mark 11:28) Cawhtu hatu titheinak awn num na bi; cawhtu na binak, cawh ei titheinak haunum nih pe pueng? amti.
	(Mark 11:29) Jesu ein, a pum kan doed u ei, ni hlan u na, hatu titheinak awn cawhtu ka bi kan then u ei a tinak hei.
	(Mark 11:30) Johan nei Baptisma kha Fanpuhri ei lameinum? chrangngei lameinum? Ni hlan u a ti.
	(Mark 11:31) Ammah ngaihtueh u ein, Fanpuhri ei lamei nim tiah, hatulah ani oeh nam yum, nitina u ei amti.
	(Mark 11:32) Khanaphi chrangngei lamei am ti eilah chrang krih u kue. Avannein ngaitueh ein Johan kha sanghma tangni amti.
	(Mark 11:33) Khatiein oeh kam hmatkue tiuein Jesu am hlan. Jesu ein phi hatu titheinak awn cawhtu ka bi oeh kan then u ei a ti nak hei.
Chapter 12
Chrangvah Tuhtoem Nak
	(Mark 12:1) Nuetnak awn a toek hei, chrangapum mein pucuengtu lingein dum veiein vong a thung, pucuengtui suinak keila dek touein kraksoeng a sak, bilou u eitu vah hei ein afei khawla ceit kue.
	(Mark 12:2) Bihnak ninah dum vattuei la, pucueng atheih rah ei hmokla, dum vattuei la, a saitu tueihei kue.
	(Mark 12:3) Anipang u ein, am paih, a kut tumla am tueih.
	(Mark 12:4) Afei sai tu a tueihhei bai, a luah pai u ein, a hmai thuisak u kue.
	(Mark 12:5) Afei tueiein am ngon, akhamueihla ada tueiein, avang pai u ein afeitu am ngon.
	(Mark 12:6) Ani ein a yongnak a capa apum tueibai kue; amni eila ahnusoeih la ani tuei ein, duekdom u ei ni ti kue.
	(Mark 12:7) Khanaphi dum vattu apum awn apum toek u ein cawhkha rouyaw ei, lawh u, nim ngonkom, rou nim kana e amti.
	(Mark 12:8) Ani pang u ein dummei punglah sawi u ein am ngon.
	(Mark 12:9) Dummah a lawah, dum vattu, hatumueihla pawh ei? tila am doed.
	(Mark 12:10) Cawh ei thucim oeh nam khekhoi kuene? Imsa ein a hnoed teilung akiei akueisoeih lunglah tang kue;
	(Mark 12:11) Cawhkha bawipa ei a bilah kra ein, nim mik hmuhlah coeiyei la phi kra kue.
	(Mark 12:12) Nuetnak awn amni a seng heilah hmat u ein, ani pangngei lah thana u einphi, chrangtu krih hei u kue.
Caesar Cawng Cawngnak
	(Mark 12:13) Farisetu awn Herod tei hnuhruitu a thu awn ani pangngei la tuei u kue.
	(Mark 12:14) Lawh u ein, Bawipa, atang na toek ein hau oeh na ruih kue, hauei mikhmai phi oeh na boen ein, Fanpuhri ei lam thutak awn na theithang kue. Caesar cawng pekkha thumcam awn koek kaw? oeh koek kaw? nithen u amti.
	(Mark 12:15) Kam pe ei num? oeh kam pe ei num? Khanaphi Jesu ein, amni ei theilai hmat ein a toek hei, hatulah nan noekdah u? ka boen neilah denari aphe lawpuei u a tinak hei.
	(Mark 12:16) Aphe lawpuei u ein, a toek hei, cawhah hauei ming, hauei mueinum a tiah, Caesar ei amti.
	(Mark 12:17) Jesu ein, Caesar eika Caesar pe u na, Fanpuhri ei koe Fanpuhri pe u a tinak hei awn coei u kue.
Thawh Baiah Chrungla Nak
	(Mark 12:18) Thawhbainak oeh omkue tih upueng Farisetu a epla ceit u ein am doed.
	(Mark 12:19) Chrangapum kha oeh cakom a sih ah achru poihhruettei, a nauvein nuta chruna kom, a phoei yei hmokla ca peseh tilah moses ein thucim ah a takhruet amti.
	(Mark 12:20) Koeinau parih lawh u kue, a vaisoeih chrumah ein, oeh a ca phaah sihkue.
	(Mark 12:21) Apahnih ein nuta chruna ein oeh cala sihkue; a pathumphih akhamueih la kra kue.
	(Mark 12:22) Avan oeh ca u ein ahnusoeih la nuta phi sih kue.
	(Mark 12:23) Thawhlaw hnuep pei am thawhlaw baiah, ani hauei chrulah kra ei? am van parih ein am chrunak amti.
	(Mark 12:24) Jesu ein, Fanpuhri ei huham oeh nam hmat ein, thucim oeh nam yaklam awn nam loih ein nam kah kueue.
	(Mark 12:25) Sihnak kei am thawh ah, chrunglanak, chruumnak, oeh omkom fanchrangtu mueihla nim kra ei.
	(Mark 12:26) Sihnak kei thawhbai yei awn ruisui ein, hlingbum khuiah moses a toek, kei kha Abraham mei Fanpuhri, Issac kei Fanpuhri, Jacob pei Fanpuhri, la ka kra kue, tiei mawng oeh nam khekhoi kuene?
	(Mark 12:27) Ani kha asi tuei Fanpuhri la oehkra ein, ahring tuei Fanpuhri la kra kue. Khacawh awn nam kat nui kue a ti.
Abausoeih Thupek
	(Mark 12:28) Thukhoen tikkhik puengtu khuiyei a pum mein am taihkru yaein, a vehla a hlan hei hmat ein adenla law kue, thupek avan ah hatu avehsoeih tiein doed kue.
	(Mark 12:29) Jesu ein, avehsoeih kha, Aw Israeltu ngaiuh, nim bawipa, Fanpuhri kha fanpuhri apum la kra kue.
	(Mark 12:30) Na bawipa, Fanpuhri kha nam lungsin avan, nam hmueichra avan, nam luchrok avan, nam tharui avan awn yawngna u a ti.
	(Mark 12:31) Namah mueihla na imteng yawngna, tikha apahnih la kra kue a ti.
	(Mark 12:32) Thukhoen tikhik pueng ein, Bawipa, Fanpuhri apum nati natang kue a ti.
	(Mark 12:33) Lungsin avan, hmuhmat avan, tharui avan, namah mueihla na imteng yawngna tikha kengtaih rawhcihkru avan la ningai kue.
	(Mark 12:34) Hmuhmatnak awn a hlan hei Jesu ein a hmat ah, Fanpuhri ei ram awn oeh nam soukru kue a tinak hei. Khakonnah, hauein oehdoed baihe kue.
	(Mark 12:35) Jesu ein, bekim khuiah athei hei poetta, thukhoen tikkhik puengtu ein, hatulah Chrih kha David tei capa, am ti? Fanpuhri ein na raitu na khaw kailah oeh katak hrila ka patvanngah ngoiyoe tiein ka bawipa toekkue tiein hmueichra ciim awn David tein toek kue.
	(Mark 12:37) David amah ein Chrih kha bawipa la khue kue; khatiein hatumueihla ani acalah krahning ngei? tiein a doed. Chrang adoemhe ein yeinak awn athu ngai u kue.
	(Mark 12:38) Athei hei nak ah: cu sau thuih u ein yoeu veng ngei awn khawh yoihnak hmu nah doen kham ah kutpang ngei yahlue upueng thukhoen tikkhik puengtu ngaihna u a tinak hei.
	(Mark 12:39) Sinakok khuiyei ngoihnak hlueng awn awkainak kei hmun veh yahlue u kue.
	(Mark 12:40) Hmeinu tuei im yawpe heiuein am phouyai kruhlue awn asaulah tairue u kue; Cawh tu ein thuchranak anuirah u ei a ti.
Hmeinu Ei Peknak
	(Mark 12:41) Khawh peknak hmaiah a ngoih poetta, sing kong khuila chrangtu ein hawmueihla ngui amtok ngoengein boenkue; talou chrangtu ein nguiada tok u kue.
	(Mark 12:42) Khawdeng hmeinu apum lawein rawhum ngui ayawi pahnih tok kue, khacawh kha tapekruk la kra kue.
	(Mark 12:43) Ahnuhruitu khueein a toek hei, thutak kan then u ei, khawhpe upueng am vanlah reng pueng hmeinu pengai kue a ti.
	(Mark 12:44) Amtak khuiyei pai u ein am van pe u kue, reng pueng hmeinu kha a aiyeisue avanlah tok boeih kue a ti.
Chapter 13
Ahnusoeih Khaw Hnuep
	(Mark 13:1) Beekim khuiyei ka a ceh baiah, a hnuhrui khuiyei apum mein, Bawipa, boennoe, coei yei lungnutu tikha hatunum? tiein a doed.
	(Mark 13:2) Jesu ein, cawh ei im nutu na hmu aw? oeh phredla lung a pum mei fanah lung a pum oeh soemmei a ti.
	(Mark 13:3) Bekim hmaithawi ein Olivecung fan nah a ngoih poetta, Peter awn James, Johan awn Andrew miein am doed;
	(Mark 13:4) Cawhtu ahawtiah akralaw ei, cawhtu avan akuemlawnak kei hmatnak hatula kra ei? nithen u amti.
	(Mark 13:5) Jesu ein, a toek hei, hauein oeh an theinak u keilah ngaihnauh.
	(Mark 13:6) Kaming awn ada lawkom, kei anini, tiukom ada theina u ei.
	(Mark 13:7) Tukbi ei awn tuk ambi nam yakah, oehlue u; kha cawh tu krama ei; khanaphi adueuetnak la oehkrakue a ti.
	(Mark 13:8) Pakhui apum awn apum railah thouniei, ramapum awn apum tunih ei; hmun a haha ah lipithueih ei; Ai khaw kha ei. Kha cawhkha khawvuk khuikhanak kei atuennak lah krakue.
	(Mark 13:9) Ngaih na uh; hatu la ti ah thuchranak imla nithak u ei, sinakok khuiah nipai u ei; am hmatnak keila, keiyei hmok la kruemuh pueng tuon Hrangpueituei hmaiah nam dueiyei.
	(Mark 13:10) Thuthang kha khuipoeng ah alamma la toek kei.
	(Mark 13:11) An ap u keilah nithak u ei, nipang u  pueng ngei hmai ah, hatu nam toekkei hmokla oehlue u, hatu na toekkei a khan nah nipe ei, khacawhkha nangngei toekkei la oehkra ein, hmueichra ciim mei a toekkei lakra kue.
	(Mark 13:12) Koeinau apum awn apum si eila apkru niei, paiyein a ca, a catu ein am nupai tupha uhkom, ngon hei u ei.
	(Mark 13:13) Kaming awn chrangvan nein nithuei u ei, khanaphi aduetnak hrila ueh pueng kha khuinak hmuh ei.
	(Mark 13:14) Thekha ein duekueak pueng oeh a omnak kei hmunnah, a dueih nam hmuh ah, thucim khe upueng ein hmat u ei. Judah rammah om u pueng cunglah donguseh.
	(Mark 13:15) Krungmouk la om pueng chrang oeh krumseh. Im khuiyei hatuaw lawh eila oeh lutseh.
	(Mark 13:16) Loula om pueng suisak a lawh eila oeh latseh.
	(Mark 13:17) Akhapoetta poiuh pueng awn nausen mauh pueng am kamtheh kue.
	(Mark 13:18) Kha  cawh sik ca ah oeh a      kra ei lah tairue u.
	(Mark 13:19) Hatulatiah tueilawcuek kei ka, oehkra khoi pueng khawvuk kha, a kha poetta kra ei, Fanpuhri ein, a hnuencei yeituen tuboeih hrila, oehkra manpueng kra ei.
	(Mark 13:20) Bawipa ein hnuepnin oeh a tawisak la akraah, ha u oehhring hlottei; khanaphi ani ein, yuei hei ein a hruei tuei hmokla, khaw hnueuep tawiyei.
	(Mark 13:21) Chrang apum mein, Chrih cawhla om kue, boenlaw a tion; ani khawla om kue, boenlaw tipueng oeh yummoe.
	(Mark 13:22) Hatulatiah Chrih la hmoekru u pueng awn Sanghma la hmoekruh u puengtu, poeulaw uhkom, hmatnak awn coeinak tuon hrueitu haw theinak hei hninhrah, theinak hei yeilah, theilaw u ei.
	(Mark 13:23) Khanaphi ngaihnauh, cawhtu avan kan toekpe khoen u kue a ti.
Chrih Lawbai Yei
	(Mark 13:24) Akhapoettei khawvuk a om konna, khawhni hmuepkom chra oehvang ngei.
	(Mark 13:25) Khawmik lamei aisitu kruilawh u ei, fankhaw huhamtu thuek u ei.
	(Mark 13:26) Hluengtainak huham anui awn vangmei cum kom, chrangcapa a law hmuh u ei.
	(Mark 13:27) Ani ein, fanchrang vuntuei lawkom, a law, a krak, a cum, a sip lamei tuon leidek a dueetnak keika fankhaw a duetnak lamei a hrueitu krumboemsak heiyei.
	(Mark 13:28) Tuboeih ah tuennah theising ah kha cawh nuetdong nak thei thang ngoe: theising ngei apram tuah ake awn a hnahtu amluh lawah, khawchrai etkue ti nam hmatkue.
	(Mark 13:29) Akhamueih la, nangmih ein phi, cawhmueihtu akra law ah, anikha kawttah omein yoelawkue tila hmat u a ti.
	(Mark 13:30) Thutak kan then u ei, cawh ei canautu oeh am siphaah, cawhtu avan kraboeih ei a ti.
	(Mark 13:31) Fan awn dek achrueh aphi, kathu oehchruek kei.
Hnuep Awn Nin oehhmat
	(Mark 13:32) Khacawh ei hnuep awn ninkha, fanchrang tuon capa ein phi oeh hmattei, pai doengeinni a hmat.
	(Mark 13:33) Ahawtiah khacawh ei nin a sut law ei oehnam hmatnak keidawngah, ngaihnauh na, ngoenguh a ti.
	(Mark 13:34) Cawhkha dung ceitpueng ngei chrangapum awn toengkue. Aim rawkhruet ein tueihyoih apum ciah am biei pehei ein ngoengkom a ommei la kawt ngoeng a toek.
	(Mark 13:35) Khatiein Immah muelam, than thung, aikhong, khawthaih, ahawtiah a lawei oehnam hmatein ana ngoeng u.
	(Mark 13:36) Naih hnuiah lawpalai kom nihmuh ei.
	(Mark 13:37) Ana ngoeng u kantinak u mueihla avan katinah kue a ti.
Chapter 14
Bethany Khawah Jesu Amteng
	(Mark 14:1) Hnuephnih konna kantak yuli ommei, tairuebawitu awn thukhoen tikkhik puengtu ein hatumueihla ani theinak awn panhrah ngon nei teng u kue.
	(Mark 14:2) Chrangtu am pancai hluenak awn yuli hnuiah oeh bitang ngei am ti.
	(Mark 14:3) Bethany khawah phaineh pueng saimon nei immah, Jesu a ompoetta, nuta apum aphukuei situium pomein lawkue; Akhuem hmongein a lu hlon kue.
	(Mark 14:4) Avang a kawtheh ein hatulah situiui a poeklak? tih u kue.
	(Mark 14:5) Cawh ei situiui denari pitthum la doemngai yeilah yoihah, rengcachrangtu pek heiyei sue tiuh ein nutong suh u kue.
	(Mark 14:6) Jesu ein, roeng u, hatula nam ueh oih? Ani keiah bini bikue.
	(Mark 14:7) Reng u pueng awn nam om doeiyei, a hawtiah phi nam yakhluenak ah am ni ah a ni nam bihning kue; khanaphi kei nangmih awn oeh nim om doeiyei.
	(Mark 14:8) Atihning bih khoen kue, ani ein ka pum oehcuem phaah hlukein soemse kue.
	(Mark 14:9) Thutak kan then u ei, leidek avan thuthang am toeknak poengah, cawh ei nuta thuemnak la a bitoek u eini a ti.
	(Mark 14:10) Hleihnih khuiah apum la kra pueng Judah Iscariot kha tairuebawitu ei la, a phei yei lah ceitkue.
	(Mark 14:11) Khacawh am yakah yeihe u ein, ngui ampek keilah thukam u kue. Khanei tuenein ahawmueih la appei nin yaptham kue.
Ahnusoeih Kaantaak Yuli
	(Mark 14:12) Kaantaak To ngonnak yuli hnuepoetnak ah, a hnuhruitu ein kaantaak awkai soemphran neila, na yakhluenak la kam ceitte? amti.
	(Mark 14:13) Ahnuhrui pahnih a toek, khawkhuila ceit nina, ammah tui thueng pueng chrangapum nan hmuh ei, ani hrui nih a tinak rawi.
	(Mark 14:14) Aluhnak immah lutnih na, ka hnuhrui tuon kantak awkainak kei im, hawanum a om, tikkhik pueng tikue immah nan tinak kei a ti.
	(Mark 14:15) Ani ein soemse tangte afanim a kauhe nihmuh niei, akhannah soemphran nih a tinak rawi.
	(Mark 14:16) Ahnuhrui rawi ceitnih ein khawkhuila lutnih kue, a toekrawi mueihla hmuh nih ein kantak awkai soemphran nih kue.
	(Mark 14:17) Khawathan lawah a hnuhrui hleihnih awn atoengla lawh u kue.
	(Mark 14:18) Capawi ah buh amai hnuiah, Jesu ein thutak kan then u ei, nangmih khuiyei apumla kra ein, buh kan aihmaih puengein nih appei a ti.
	(Mark 14:19) Amvan kawtheh u ein, kei num tila apumci ein doed u kue.
	(Mark 14:20) Kha cawh kha hleihnih khuiyei apum lakra ein kei awn beiah kan puihmaih pueng la kra kue.
	(Mark 14:21) Thucim ah am ruk mueihla, chrangcapa ceittei; chrangcapa ap pueng kha a kamtheh kue! Anikha oeh am canak kei sueah, ningai yeisue a ti.
Bawipa Muebuh
	(Mark 14:22) Am ai hnuiah, vaipi avang louein, youthen a pek konna, bouein a pekhei, cawhkha ka pumni, lou u na, ai u a ti.
	(Mark 14:23) Khanei phawi louein, boenak a toek konna, a pek hei, am van nein awh u kue.
	(Mark 14:24) Cawh ei kasi kha thukhoenthai la kra ein, adaei hamla kahuk, a tinak hei.
	(Mark 14:25) Thutak kan then u ei, Fanpuhri ei ramkhuiah, pucueng tuithai awknak hnuep hrila, tuboeih ei tuen oeh ka awbai yei a ti.
	(Mark 14:26) La amsak konna Olive cungla kai u kue.
Jesu Ein Peter Ei Acimmei Toeknak
	(Mark 14:27) Khakonnah Jesu ein, Tothoem ka paikom Totu prengtai u ei tilah, thucim ah a lawmueihla, avan nam kruboeih ei a tinak hei.
	(Mark 14:28) Khanaphi ka thawh konna, kalile la kana ceitma ei a tiah.
	(Mark 14:29) Peter ein, avan am krukahhaw, oeh ka kru ei a ti.
	(Mark 14:30) Jesu ein, thutak kan toek u ei, thengthan ai hnihvei oeh akhong phaah, namah ein thumvei nan hnoedtei a ti nak.
	(Mark 14:31) Khanaphi peter ein, nang awn nisih hmaihah hawya, oeh kan hnoedtei a ti. Hnuhruitu avan nein akhamueih la toek u kue.
Gethsemane Ah Jesu Tairue Nak
	(Mark 14:32) Gethsemane mingna pueng hmunla sutlaw u kue; Jesu ein, ka tairue hnuiah cawhah om u a tinak hei.
	(Mark 14:33) Jesu ein, peter awn Jame, Johan mi ceh pueihei ein, alungsin luelawi, hlokhla kue.
	(Mark 14:34) Sihlue chrawh eilah, ka lungsin ayoehe kue, cawhah ningoeng u a tinak hei.
	(Mark 14:35) Amni awn asounak cala ceitein, dekah kawp ein, cawh akrahningah, aniah nin aphroen hningngei la tairue kue.
	(Mark 14:36) Abba! kapai, nangngei hmokla avanpoeng krahning kue, cawh ei phawi keiyei ka hnon, khanaphi ka yakhlue la oehkra kom, na yakhlue la krase a ti.
	(Mark 14:37) Khanei a latlawah am ih hmuh ein. Saimon naip kuene? khawnoed apumhaw oeh nam ngoenghning kuene?
	(Mark 14:38) Sueksawnak ah nam phrongngei hmok a, tairue u na ngoeng u; Hmueichra roengtha einphi, pumsa athadawt kue peter a tinak.
	(Mark 14:39) Ceitbai ein, akhamueih boela toekein tairue kue.
	(Mark 14:40) Lawbai ein am ih hmuhkue, am miktu ruehhe ein; hatu awn am hlan nei oeh hmat u kue.
	(Mark 14:41) Alengthum la lawein a toek hei, a tuboeih duet nam ip ein nam hueiha kuene? Kroeseh; boen u, chrangcapa kha, chrangthawihtuei kuttah apnak nin sut khoenkue.
	(Mark 14:42) Thou u! Nim ceitte! Boen u, nih appei cawhah sutlaw khoen kue a ti.
Jesu Pangnak
	(Mark 14:43) Akhamueih la a toek hnuiah, hleihnih khuiyei apum la kra pueng Judah kha, Vaicatu awn thukhoen tikkhik puengtu, tairuebawitu ei am tueihlaw tuon singboeng, cimca thoem u ein, sutlaw hrit u kue.
	(Mark 14:44) Ani appei yein hmatnak a toekpek hei, ka hngoed kha Jesu ni; pang u na, cehpuei u na ngoeng u a ti.
	(Mark 14:45) Asutlaw konna Judah Jesu eila ceithrit ein, Bawipa, tiein hngoed ein.
	(Mark 14:46) Pang u ein am khih.
	(Mark 14:47) Aeppa duei u pueng khuiyei a pum mein, a cim phongein tairue bawi yeisai tuein a hnakoi pit kue.
	(Mark 14:48) Jesu ein, nangmih ruai pang mueihla nan pang hlue u ein ne? ciim awn cungtu nam lawpuei a tinak hei.
	(Mark 14:49) Ahnueptoe bekim mah nim omhmaih ein kan theithang u kah oeh nan pang u, khanaphi thucim a kuemnak keila cawhtu krakue a tinak heiah.
	(Mark 14:50) Ani cehta u ein avan dawng u kue.
	(Mark 14:51) Yih apumdoeng vaiein a pruila amaw chrangapum mein hruiein, thana u ein ani pang u kue.
	(Mark 14:52) Khanaphi yih haw sudein apruila am kuttei dawng kue.
Chrumchra Tuei Hmaiah Jesu
	(Mark 14:53) Tairuebawi yeilah cehpuei u ein, avaicatu, thukhoen tikkhik puengtu, tairuebawitu avan krumboem u kue.
	(Mark 14:54) Peter ein, ani awn soukru nih eila hruiein tairuebawi yei imkhuila lutkue. Bawi tuon ngoihmaih u ein mei om kue.
	(Mark 14:55) Tairuebawitu awn ram bawitu Jesu ngonnak kei hmatnak thana u ein yap u ein, hatuphi oeh hmuh u kue.
	(Mark 14:56) Ada ein am rai awn ani toek u einphi, am toektu oeh ruirawng kue.
	(Mark 14:57) Avang dueiein am raitoek u ein ani taih u kue.
	(Mark 14:58) Kut awn sakkei bekim ka phreh kom, kut awn oehsak afeiim hnuepthum khuiah kasa ei tikuene am ti.
	(Mark 14:59) Khanaphi am toektu oeh ruirawng kue.
	(Mark 14:60) Tairue bawi am thungah dueilawh ein, Jesu a doed, Cawh ei chrangtu ein an toek u oeh na hlan heiyei ne? a ti.
	(Mark 14:61) Hatu awn phi oeh hlan ein bueikue. Tairuebawi yein lengein a doedbai, nangkha Chrih, Fanpuhri ei youthen capa apumlah nakra kuene? a ti nak.
	(Mark 14:62) Jesu ein, ka krakue; chrangcapa kha huham mei patvangah ngoikom, fankhaw lamei vangmei cumkom a law na hmuh ei a ti.
	(Mark 14:63) Tairuebawi kha a cutu tekein, hatu hmatnak nim ngaihbai yei yaw? a ti.
	(Mark 14:64) Athekhanak nimya khoen kueue; hatumueihla num nam ngaih? Ani sihkhin kue tilah avan nein puk u kue.
	(Mark 14:65) Avangein ani thawh u ein, a hmai pin u ein thoek u kue; thu toek law! am tinak, bawitu ein phi abengah am kut awn bei u kue.
Peter Ei Ciimnak
	(Mark 14:66) Peter im kaiyei hmaiah a ompoetta, tairuebawi yei tueihyoih nuta a pum lawein.
	(Mark 14:67) Meiowm pueng peter hmuh ein, boenkheng ein, nangphi Nazareth Jesu awn nan ruitoem puenglah na krakue a tiah.
	(Mark 14:68) Ani ciim ein, oeh ka hmatkueue, hatuei mawng na toek, oeh ka yalamkue tiein im hmailah a cehah aikhong kue.
	(Mark 14:69) Tueihyoih nuta a pum mein peter hmuh ein akhana duei u puengtu a then heibai, cawhkha amni khuiyei apumni! a ti.
	(Mark 14:70) Lengein ciim bai kue. Asoeng om ein, duei upuengtu ein, atanglah nangkha amni khuiyei apumlah nakra ein, kalile chranglah phi na krakue, peter amti nak.
	(Mark 14:71) Khanaphi aniein cawhei chrangngei a mawng namtoek, oeh ka hmat kue tiein, runce ein thukam kue.
	(Mark 14:72) Akhanei hritla apa hnihnak aikhong kue. Khanei Jesu ein ai hnihvei oeh akhong phaah, thumvei na cimmei tiein a hmatnak kei lah a toek peter thuembai ein, tueuenein kiu kue.
Chapter 15
Pailat Maiah Jesu
	(Mark 15:1) Khawngoi sikdik ah, tairuebawitu awn thukhoen tikkhik puengtu, rambawitu, tenghrit u ein; Jesu khit u ein pailat appei la ceh puei u kue.
	(Mark 15:2) Nangkha Judah Hrangpuei la nakra aw? tiein, pailat tein Jesu a doed, khacawhkha na toek mueihla kra kue tiein a hlan.
	(Mark 15:3) Tairuebawi yein lengleng ein a pukpai.
	(Mark 15:4) Khanei pailat tein lengein, oeh nan hlan nei ne? hatukrukla an puk u, na hmu aw! a tinak.
	(Mark 15:5) Khanaphi Jesu ein khangoet onphi, oeh a hlanlah pailat coei kue.
	(Mark 15:6) Khacawh ei yuliah pailat tein, pinam mei a thoeh thawngkrum tuei apum chrah thei kue.
	(Mark 15:7) Akha poetta, thulin u ein chrang amngon lah, thawngkrum u puengtu khui ah, Barabbas mingna pueng chrang a pum om kue.
	(Mark 15:8) Chrangtu ein thumcam awn am hamlah a bipek hei yeilah, ceit u ein am thoeh.
	(Mark 15:9) Pailat tein, nangmih ei hamla Judah Hrangpuei? chrah ei nam yahlueaw tiein hlan hei kue.
	(Mark 15:10) Tairuebawitu ein am phuemla ani am apla hmatein a doed hei la kra kue.
	(Mark 15:11) Khanaphi tairuebawitu ein, amni ei hamla Barabbas a chrah ei la chrangtu cuehcawn hei u kue.
	(Mark 15:12) Pailat tein, Judah Hrangpuei la namkhue hatumueih la ka biei? tiein a doed hei baiah.
	(Mark 15:13) Laklamtungah ngon! tiuein viku kue.
	(Mark 15:14) Khanaphi pailat tein, hatulah, hatu athe bihkue num? a tinak heiah, vik taoe u ein laklamtungah ngon tih u kue.
	(Mark 15:15) Chrang tuei lung a krimmei hmokla, a kut siein, pailat tein Barabbas chrahpe heikue, Jesu am paih kon ah, laklam ah am tai yeila, ap hei kue.
Jesu Am Kralaknak
	(Mark 15:16) Raikaptu ein Hrangpuei imla cehpuei u ein, Roman raikap buoet awn ceithmaih u kue.
	(Mark 15:17) Hling awn tah ei khuemuek am buengsak konna, cunuk thuihsak u kue.
	(Mark 15:18) Judah Hrangpuei na kamom seh! tina u kue.
	(Mark 15:19) Thawngchrai awn a lupum paiuein, a hmaiah kawpuein thawh u kue.
	(Mark 15:20) Am kralaknak konna, am thuihsak cunuk sud u ein, amah ei cu thuihsak u kue. Laklamtungah tai yeila cehpuei u kue.
Jesu Laklamtung Ah Tainak
	(Mark 15:21) Alexander awn Rufus ei anpai, Cyrene ramchrang saimawn pronglam ah lawein a ceh poetta, hnep u ein laklamtung kawh sak u kue.
	(Mark 15:22) Golgotha hmunla am cehpuei. Asuilam kha luruh hmun la kra kue.
	(Mark 15:23) Akha awn am hnoekte yu am pekte, oeh awh kue.
	(Mark 15:24) Laklamtungah taiuein, hauein a hawcawh yawei hmatnak la tecung yukuein, ammah ein a suisak pai u kue.
	(Mark 15:25) Ani laklamah am tainakkha, khawnoed pathum ah kra kue.
	(Mark 15:26) Ani am prumnak cakha, Judah Hrangpuei la ruh u kue.
	(Mark 15:27) Ani awn ruai pahnih, a pum a enhrvangah, a pum a patvangah, laklamtungah tai hei u kue.
	(Mark 15:28) Anikha chrangkatu awn khehmaih u kue ti ei thucim kuem kue.
	(Mark 15:29) Lammah ceitveng u pueng phih, am luthueng u ein bekim phrehkom, hnuepthum khuiah sabai yei, hoeih!
	(Mark 15:30) Na mah khuikru, laklamtung ngeika, namah krumlaw! tiuein athehelah tamphra u kue.
	(Mark 15:31) Akhamueihla, tairuebawitu awn thukhoen tikkhik puengtu ein phi, kralak na u ein, ani ein afeitu khui ein, a mah oeh khuikruh kue, tiuein amtoek.
	(Mark 15:32) Cawh ei Israel Hrangpuei, Chrih kha, nim hmuh la tuboeih laklamtung ngei krumlaw kue, yum meisue! amti. Ani awn laklamtungah am taihmaih rawi yeinphi akhamueih la thekha na u kue.
	(Mark 15:33) Khawnoed paruk aphalawah, pako hrila leidek fannah yinmue kue.
	(Mark 15:34) Khawnoed pako aphalawah, Eloi, Eloi, lama sabachthani? tiein athang awawlah Jesu vikkue, asuilam kha, kapai, kapai, hatulah kei nan fihhrot? tila krakue.
	(Mark 15:35) Duei u pueng a vangein khacawh am yakah, Elijah khue kue boenuh amti.
	(Mark 15:36) Chrang a pum dawng lawh ein tuipa awn yuthui a hnoek phiphoed mawngah khawhein a awk keilah pe kue. Elijah krum lawkom a lawh nim boenne am ti.
	(Mark 15:37) Athang he la Jesu vikein ahri dip kue.
	(Mark 15:38) Bekim yih ayung ngeika adong duetla pahnih la bou kru kue.
	(Mark 15:39) Ani ei patvangah duei pueng raikapbawi yein, a sih hmuh ein, cawh ei chrang kha Fanpuhri ei capa tangni a ti!
	(Mark 15:40) Asou naklah dueiuein boen upueng nutong avangtu phi, akhanna om u kue, amni khuiah mary Magdalene awn Jame amaw awn Joses ei an nawi mary awn Salome mila kra kue.
	(Mark 15:41) Kalile ah a ompoetta, ani hruiuh ein coeicau upueng nutongfeitu awn Jerusalem lamei lawhhmaih u pueng nutong adatu phi akhannah om u kue.
Jesu Cuemnak
	(Mark 15:42) Khawathan lawah, (soemphran hnuep) chringhnuep oeh alawpha ei, niinga hnuep la kra kue.
	(Mark 15:43) Arimathea khaw chrang Joseph, a mingthang rambawi apum lawein, amahphi Fanpuhri ei ram ana ngoeng pueng la kra kue; pailat teila ceitein Jesu ei rowk lingein thoeh kue.
	(Mark 15:44) Tuboeih Jesu a sih khoenlah pailat coeiein, a sihnak soukue ne tiein raikap bawi a doed.
	(Mark 15:45) Raikapbawi yein sikhoen kue a tiah, hmatein Joseph rowk a pek.
	(Mark 15:46) Joseph pein yihcim leilaw ein, rowk chrangein yih awn a yawi, am vueh ei lungvuihmun khuiah, ani soen kue; vuihmun kawt lungon khai kue.
	(Mark 15:47) Mary Magdalene awn Joses ei nawi Mary kha a yoennak boen nih kue.
Chapter 16
Thawhnak
	(Mark 16:1) Chring hnuep a poeng konna, Magdalene awn Jame mei nawi Mary awn Solome mikha a uihnam tu lei u ein, rowkhluk u eilah ceit u kue.
	(Mark 16:2) Chring hnuep pei alamma cuek khaw ngoisikdik, khawhni a luhlawah, vuihmun la ceit u kue.
	(Mark 16:3) Vuihmun kawt khainak lung hauein nihmong pe u ei ti u ein apum awn apum toek u kue.
	(Mark 16:4) Am boenna, lung afei la hnonla hmuh u ein, khacawh ei lungkha bauhe puenglah kra kue.
	(Mark 16:5) Vuihmun khuila lut u ein, a patvangah, a bawk suisa pueng tongpaca a ngoih hmuh u ein, coei u kue.
	(Mark 16:6) Ani ein, oeh coei u; laklamtungah am ngon Nazareth Jesu nam yap kue. Ani thoukhoen ein; cawhah oeh om kue; cawhsi a ni am soennak hmun, boen u a tinak hei.
	(Mark 16:7) Khanaphi ceit u na, Peter awn a hnuguitu then u, anikha nam hmai kalile la ceit khoenkue. An toek u mueihla, akhala ani nam hmu ei.
	(Mark 16:8) Vuihmun neika donguein ceit u kue, chretlamnak, coeiletnak awn dawnguein, am krihnak awn hauphi hatuhe oehthen hei u kue.
	(Mark 16:9) Chrinoet tei alammacuek hnuep, khaw ngoisik, a thawhlaw konna, khawram parih a tuhpek, Magdalene marue eila dangcuek kue.
	(Mark 16:10) Ani ceit ein Jesu awn omhmaih man upueng kiu u kue, omdam uhpuengtu then hei kue.
	(Mark 16:11) Ani hring ein mary ein hmuh kue ti am yakah, oeh yum u kue.
	(Mark 16:12) Kha konnah, a hnuhrui rawi pungla an cehhnui prong lammah, mueihmai afei awn dang kue.
	(Mark 16:13) An latlawah afeitu an then heiphi oeh yum  u  kue.
Hnuhrui Tu Somnak
	(Mark 16:14) Kha konnah hleioet tueilah capawiah am ngoih poetta dang kue; am lungsin ahlang awn a thawh konna ani hmu uh pueng ngei amtoek oeh am yumlah dedan hei kue.
	(Mark 16:15) Nangmih leidek rampoeng la ceit u na, tueiprang avan neilah thuthang toek u a tinak hei.
	(Mark 16:16) Hauphi yum ein baptisma hmuh pueng khuila kra kue; Hauphi a yum meilah mah pueng kha thuchranak rah ei.
	(Mark 16:17) Yum u pueng tuah cawh ei hmatnak tu kra ei: ka ming awn rai tut u ei, thuthai la thu u ei.
	(Mark 16:18) Am kut awn ruipang u ei, hatusih nak kei hmued khang am awk ai ahphi, khacawh ein oeh natcaisak kei; hnat pueng ngei fan nah kut am taihah cang u ei.
	(Mark 16:19) Akhamueih la, Bawipa Jesu ein a toek hei konna, a ni fan khaw khuila dou u ein, Fanpuhri ei patvanhrah ngoi kue.
	(Mark 16:20) Ceit u ein hmunpoeng ah thutoek u ein, bawipa ei bawm heinak awn hmatnak tuon am thu uepsak kue.

Luka
Chapter 1
A Tuennak
	(Luka 1:1) Adahe ein am na khoepbou rukthen lawei a mawng kha ming mih tuah kuem ein,
	(Luka 1:2) Acuekah tuen ein am mik awn a hna hmuhlaw u ein thu bilah bih u pueng ein ni hmuh khai u kue.
	(Luka 1:3) Avan poeng asouhe ngaih nakah, apuek asek doedkha keiyei hamla phi ni eila kra ein, nang ngei ham la tuen nah rukkha neppei lah ka ngai kue; a ni soeih Theophilu.
	(Luka 1:4) Khanavah na thei thang hei khoen tu ei mawng thutak tang la a kra na hmat tei.
Baptisma Johan A hmi Ei Toeknak
	(Luka 1:5) Judah ram kruem pueng Herod hrangpuei ngei lakthakah, Abijah bukhuiah Zecharias ming na pueng tairue apum om ein; a chrukha Aaron nei canu Elizabeth ming na kue.
	(Luka 1:6) An ni kha Bawipa ei thu pek awn thumcamtu avan hrui nih ein oeh thawih la Fanpuhri ei hmaia a dueng la khaw sa nih kue.
	(Luka 1:7) Khanaphi Elizabeth acingnak awn ca oeh ta nih ein an pahnih nukpuei nih kue.
	(Luka 1:8) Am ni ei binak khin pha law ein Fanpuhri ei hmaiah tairue bi am bi hnuiah cawh kra lawh kue.
	(Luka 1:9) Bawipa ei beekim khui la lut kom, aui khum meilah tairue tu ei thumcamla ani te cung awn hruei u kue.
	(Luka 1:10) Aui khum hnuiah chrang avan pung lah tairue u kue.
	(Luka 1:11) Bawipa ei fanchrang a ni ei lah danglawh ein aui khumnak kroeng pat vangah duei kue.
	(Luka 1:12) Zacharias ein fanchrang a hmuh ah lue ein chretlam krihkrok kue.
	(Luka 1:13) Khanaphi Fanchrang ein, Zacharias, oeh krih, ren nak na thoek ya khoen kue, na chru Elizabeth ein tongpa la ni ca pe ei, a ming Johan la na suiyei a ti nak.
	(Luka 1:14) Na yeikrai hlimtui yei, a hmi lawlah a da yeikrai yei.
	(Luka 1:15) Hatulatiah a ni kha Bawipa ei hmaiah a vai ca lah kra ei; A nawi yei bungkhui re ah hmueichra awn be kom, yu awn sihtui oeh aw ei.
	(Luka 1:16) A ni ein Israel tu ada am Bawipa Fanpuhri ei lah lat puei hei yei.
	(Luka 1:17) Fanchrang ein, am pai tu ei lungsin am ca tu ei lah lat sak kom, thu oeh ngai u pueng tu chrangdueng tu ei hmuhmatnak awn Bawipa ei ham la soemphran chrang tu la kra sak kei la, ani kha Elijah ei hmueichra huham awn be kom, Fanpuhri ei hmai lah a na ceit tei a ti.
	(Luka 1:18) Zacharias ein, cawh a kra tangngei, haw mueih la ka hmat tei? Hatulatiah ka nukpuei khoen ein ka chru ei khaw kum phi doem kue fanchrang a ti nak.
	(Luka 1:19) Fanchrang ein, kei kha Fanpuhri ei hmaiah duei pueng Gabriel lah ka kra kue, cawh ei thuthang ka law puei kan then nei lah an tueih law ti ein a hlan.
	(Luka 1:20) Ngaiyoe, cawh tu akra nak hnuep hrila, ka thu oeh na yum lah, oeh thu la na buei khik kei, khacawh kha akhin hnuep pah kuem mei a ti nak.
	(Luka 1:21) Chrangtu ein Zacharias ngoeng u ein, bekim khuiah a sousila coei u ein phi.
	(Luka 1:22) Pungla a luh law ah, oeh thu puei hei hning kue; bekim khuiah hmuhnak hmuh pueng lah ngai u kue; hmattei la nuetdong hei ein a ang lah om kue.
	(Luka 1:23) Tairue bi a bi boeih kon na a imla ceit kue.
	(Luka 1:24) Cawh ei hnuep tu a boeih kon na a chru Elizabeth poi ein imkhuiah chranga loennah kuep kru kue.
	(Luka 1:25) Cawhkha chrang tu ei  phuem hring nah u lawukom, bawm mei lah an boenbau hnuiah bawipa ei boe nak awn ka ham la a bi lah kra kue a ti.
Jesu Ei Hminak Anatoek
	(Luka 1:26) Fanpuhri ein kalile ram Nazareth khaw lah fanchrang Gabriel a chrarukah tuei lawh kue.
	(Luka 1:27) David tei cachrah Joseph ming na pueng tongpa a pum mein, nuta cim chru na ei, nuta cim mei aming kha mary la kra kue.
	(Luka 1:28) Mary ei la law ein, na kam om kue, boe nak na rah ein! bawipa ein nih om puei kue! a ti nak.
	(Luka 1:29) Khanaphi a toek kei thu ein a ni luelawisak ein, cawh kha hatumueih ei kutpang nak thu aw ti ein ngaihtueh kue.
	(Luka 1:30) Fanchrang ein, "Mary aw; oeh lue, hatu la tiah Fanpuhri ei bom nak na hmuh kue.
	(Luka 1:31) Ngaiyoe, na pum rai kom, tongpa la na ca ei, a ming Jesu la na sui yei.
	(Luka 1:32) A ni kha nui pai kom, a hlueng soeih Fanpuhri ei capa la khue u ei; Bawipa Fanpuhri ein a pai David tei ngoih nak a ni pe ei.
	(Luka 1:33) A ni ein Jacob im khui kruem loet tei, a ram kha oeh duet hlawt tei "a ti nak ah.
	(Luka 1:34) Mary ein, tongpa awn oeh kan ip om pueng, cawh hatumueihla kra hning ngei yaw? fanchrang a ti nak ah.
	(Luka 1:35) Fanchrang ein, na fan nah Hmueichra ciim law kom, a hlueng soeih Fanpuhri ei huham mein ni bu ei: khatiein cim pueng capa, Fanpuhri ei capa lah khue u ei ti ein a hlan.
	(Luka 1:36) Ngaiyoe, na ciei Elizabeth haw ahram kon na poi ein tongpa lah ca law ei; ca kue am ti ani tuboeih chraruk lawh khoen kue a ti nak.
	(Luka 1:37) Hatulatiah Fanpuhri ei ham la oeh kra hning pueng hatu oeh om kue.
	(Luka 1:38) Mary ein, boen noe, Bawipa ei sai nu lah ka kra kue! na toek mueih la kei ah kra seh a ti. Khanei fanchrang ein a ni ceh takue.
Elizabeth Teila Mary Cehnak
	(Luka 1:39) Akhapoeta, Mary duei lawh ein, cunglakah om pueng Judah tu ei khawpuei la ceit ta le ein.
	(Luka 1:40) Zacharias ei im khui la lut ein Elizabeth tei kutpangkue.
	(Luka 1:41) Elizabeth tein Mary ei kutpang nak thu a yak kei, a caim khui lah a maw phoei ein; Elizabeth Hmueichra Ciim on be kue.
	(Luka 1:42) Nuta tu khuiah youthen nu lah na kra ein, na caim mei theih phi a kam om kue! Ti la vik ein a thang la toek kue.
	(Luka 1:43) Ka Bawipa ei nawi, kei yei lah a law nak kei boe nak, hatu lah keiah akra aw? tih kue.
	(Luka 1:44) Boennoe, kutpang nak na thu oi ka hna awn ka yak kei, ka bung khui la a maw phoei cawu ein yei krai kue.
	(Luka 1:45) Yum pueng nuta kha a kamom kue. Bawipa ein a ni ei ham la a toek kuem kue a ti.
Mary Ei Lasaknak
	(Luka 1:46) Mary ein ka lungsin nein Bawipa thangsak ein,
	(Luka 1:47) Nih khui pueng Bawipa awn ka Hmueichra yei krai kue;
	(Luka 1:48) Hatu la tiah a sainu ei nemnak awn a om ani ein hmuh khoen kue. Boen uh, tu boeih a tuen kom a sontoe youthen chrang lah ni sui u ei.
	(Luka 1:49) Huham awn be pueng Fanpuhri ein ka hamla anuipai bi ein, a ming kha cimcaihkue.
	(Luka 1:50) Ani krih u pueng ngei ham la a rennak sontoe om sak kue.
	(Luka 1:51) A thamah kut awn huhamtu dang sak ein; am lungsin khui la cawng krunak kei lah ngaihtueh u pueng puei pawngsak kue.
	(Luka 1:52) Kruem u pueng tu am ngoih nak kei kai lah soi hei ein, nem u pueng tu yoek hei kue.
	(Luka 1:53) Tawingai u pueng tu a veh pe hei ein, talo u tu am kuttumlah tuei hei kue.
	(Luka 1:54) A ni ein a sai Israeltu bawmcem ren ngai hei kue.
	(Luka 1:55) Nim pai tu a toek hei mueih la, Abraham mei ka a cason hrila bawmcem mei thuemdoei kue a ti.
	(Luka 1:56) Elizabeth teilah Mary chrathum a om kon na, a im la lat bai kue.
Johan Nei Hminak
	(Luka 1:57) Elizabeth a ca nak kei chrayoe law ein, tongpa la ca kue.
	(Luka 1:58) Bawipa ein a ni a nui la ren kue ti la a phoeinau im teng tu ein am yak ah, a ni awn yei hmaih u kue.
	(Luka 1:59) A hnuepred tah a maw ei vuendong redteilah law u ein,  a pai yei ming Zacharias la am sui hlue ah.
	(Luka 1:60) A nawi yein, ka; Johan la vah sui yei ti ein hlan hei kue.
	(Luka 1:61) Na paca tu khui ah a pum phi kha mueih la oeh sui khawi am ti nak.
	(Luka 1:62) Hatumueihla sui yei a yak hlue hma tnak la nuetdong nak tu on a pai am doed.
	(Luka 1:63) A pai yein lungpen thoeh ein a ming kha Johan ti la a rukah, a van coei u kue.
	(Luka 1:64) Ahrit la Zacharias ei rong hmong kru ein a lei yai ein thu awn Fanpuhri thangsak kue.
	(Luka 1:65) Imteng vei u pueng tu kri boeih u ein; Judaram cungceng a van na, khacawh ei mawng chrang poeng ein toek kue.
	(Luka 1:66) Khacawh ya u pueng tu a van nein am lungsin khui la tau ein cawh ei a maw ha tu mueih la kra law ei ti u kue. Hatulatiah Bawipa ei kut a ni ei fan nah om kue.
Zacharias Ei Lasaknak
	(Luka 1:67) A pai Zacharias kha hmueichra ciim awn be ein.
	(Luka 1:68) Israel tu ei Bawipa Fanpuhri a kam om seh, hatulatiah a ni kha ming mih ei la law ein a chrangtu a kuep lah khui hei kue.
	(Luka 1:69) A sai David tei imkhuiah nim ham la khuinak a ki law sak ein.
	(Luka 1:70) Nih thuei u pueng tu ei kut awn nim rai tu ei kuttah ni khui u ei ti lah.
	(Luka 1:71) Aruemmah a sanghma ciim tu on a na toek khoen kue a ti.
	(Luka 1:72) Nim pai tu ei lah a ren nak hmuh hei ein, a paipi ciim thuem sak hei kue.
	(Luka 1:73) Nim pai Abraham mah runce ein thu a kam ni pe u kue.
	(Luka 1:74) Oehkrih la abi bihah, rai tu ei kuttah phrong ngei hmok la kra kue.
	(Luka 1:75) Nim hring khuiah cimcaih dueng dainak awn a hmai ah om loet tei.
	(Luka 1:76) Nang, a maw phi a hlueng soeih Fanpuhri ei Sanghma lah ni khue u ei; A lam tu prang ngei lah Bawipa ei hmaiah na ceit tei;
	(Luka 1:77) Am katnaktu ngaih simnak awn a chrang tu khui nak am hmat tei la pe hei kue.
	(Luka 1:78) Hatulatiah nim Fanpuhri ei rinat renngai nak awn fan lamei khawhni nim fan nah sue law ein.
	(Luka 1:79) Sih nak hnim awn hmuep khuiah ngoi u pueng tu sue hei ein, dimnak lam khui la nih chruisoi u kue a ti.
	(Luka 1:80) Khacawh ei a maw kha bau lawh ein hmueichra awn be kue, Israel tuei hmulah oeh a dang pha ei chrueih khaw prong la om kue.
Chapter 2
Bethlehem Ah Jesu Hminak
	(Luka 2:1) A kha poet ta Caesar Augustus nein dekfan a van nah chrangmi khe eilah thu chrah kue.
	(Luka 2:2) Cawh kha Syriaram Khuirinius ein a kruem poet ta amacuek chrangmi khe nak la kra kue.
	(Luka 2:3) Chrangmi khe ei hmok la avan am khaw ci lah ceit u kue.
	(Luka 2:4) Joseph phi Kalile ram Nazareth khaw ei ka, Judah ram David tei khaw Bethlehem la law kue, hatulatiah a ni kha David tei im khui la kra kue.
	(Luka 2:5) Chrangmi khe nak bi ei hmok la a um khoen a chru Mary awn a maw mah la lawh u kue.
	(Luka 2:6) Akhala am om poet ta, a ca nak kei khawhnuep kuem khoen kue.
	(Luka 2:7) A ca cuek kha tongpa la kra kue. Yih awn hlawp ein vantang konga h soen kue, hatulatiah akhanna a ni ei ham la hoeng pueng im khui oeh om kue.
Tothoem Tu Awn Fanchrang Tu
	(Luka 2:8) Kha cawh ei ram mah than la to tu ngoeng sou u pueng Tothoem a vang khawprong ah om u kue.
	(Luka 2:9) Am hmaiah Bawipa ei fanchrang tu dang law hrit u ein, Bawipa ei hluengtai nak awn vei ein a sue heiah letlam krikrowk u kue.
	(Luka 2:10) Fanchrang ein, oeh krih u a ti nak hei; ngai uh, nang mih ei la anui lah yeinak kei thuthang ka law puei kue.
	(Luka 2:11) Tuh ngoi David tei khaw ah nang mih ei ham la hmi khoen kue, a ni kha khui pueng Chrih Bawipa la kra kue a ti.
	(Luka 2:12) Cawh kha nang mih ei hmok la hmat nak la kra kue: yih awn hlawp u ein vantang kongah am soen a maw nam hmuh ei.
	(Luka 2:13) Fanchrangtu awn a toeng la fan raikap a doem he dang law hrit u ein Fanpuhri thangsak u kue.
	(Luka 2:14) Fankhaw khuiah Fanpuhri hluengtai seh, dek fan nah a bawm hei tu ah dimnak om seh.
	(Luka 2:15) Fanchrangtu ein fankhaw la am ceh tak hei kon na, Bethlehem la nim ceitte Bawipa ein cawhtu nih hmuh khoen u kue ti la, Tothoemtu apum awn apum toek kru khai u kue.
	(Luka 2:16) Khanei ayang la ceit u ein Joseph awn Mary vantang kongah an soen amaw hmuh u kue.
	(Luka 2:17) Cawhtu am hmuh kon na, amaw ei mawng am yak kei thu tu hmat sak hei u kue.
	(Luka 2:18) Tothoemtu ei am toek ya u pueng poeng coei boeih u kue.
	(Luka 2:19) Mary ein cawhtu a van khoem ein a lungsin khui la ngaihtueh kue.
	(Luka 2:20) Tothoemtu am lat kon na, am hmuh yak avan nei hmok la Fanpuhri thangsak u ein ngakchrah u kue.
Bekim Ah Jesu Apnak
	(Luka 2:21) Ahnuepred a ni ei vuendong rednak nin pha law ein, Caim khuiah oeh apoinak pha ah fanchrang ein a toek pek hei mueih la a ming Jesu la sui u kue.
	(Luka 2:22) Moses ei thukhoen mueih la cimcaih nak hnuep akuem law ah, a ni Bawipa appei la Jerusalem lah am ceh puei.
	(Luka 2:23) Cacuek tongpa poeng kha Bawipa ei ham la cim sak kei ti la Bawipa ei thukhoen nah law kue.
	(Luka 2:24) Bawipa ei thukhoen nah muem pahnih oehkhana muemloep pahnih awn appei la a law mueihla umkeng u kue.
	(Luka 2:25) Akhapoetta Jerusalem mah Simeon ming na pueng chrang apum om kue; a ni kha dueng ein yumnak awn Israel tu ei lunghnim nak, ngaihu nak awn ngoeng pueng chrang apum la kra ein; Hmueichra Ciim mein a ni om puei kue.
	(Luka 2:26) Bawipa ei Chrih oeh a hmuh pha ah, oeh si ei lah Hmueichra Ciim mein a ni a hmat sak.
	(Luka 2:27) Thukhoen thumcam awn a ni ei ham la bi ei lah, nupai yein amaw Jesu an ceh puei hnuiah, a ni kha Hmueichra awn beekim khui la lawh kue.
	(Luka 2:28) A ni a kut awn dou ein Fanpuhri thangsak kue.
	(Luka 2:29) Bawipa, na thu mueih la tuboeih na sai adimla sih ei la na chrahlah kan boenah kue a ti.
	(Luka 2:30) Na khuinak ka mik kein hmuh khoen kue,
	(Luka 2:31) Khacawhkha chrangvan nei hmaiah na soemphran lah kra kue.
	(Luka 2:32) Khuifeituei am vangnak kei awn na Israel chrang tu ei hluengtai yei la kra kue.
	(Luka 2:33) A ni ei mawng akhamueih la a toekah anawi awn apai coei nih kue.
	(Luka 2:34) Khanei Simeon nein youthen pe hei ein a nawi Mary lah; Boennoe, cawh ei amaw kha Israel adaei kruknak awn thawhnak kei awn taihsankru nak hmatnak kei lah sawmlah kra ein.
	(Luka 2:35) Na mah ei lungsin haw cim ca ein thunkom; chrang tu ei am lungsin nah am ngaihtueh aduetnak ah phoeusak kei a ti nak.
	(Luka 2:36) Akhana Asher pakhui, phanuel nei canu Anna, Sanghma nu apum om kue. An yuva kon na a va awn kumrih om nih kue.
	(Luka 2:37) Nukpuei law ein chredkip awn kum li a law hrila beekim oeh chrah ein buhyeih tairue nak awn hnuep awn than bi lou kue.
	(Luka 2:38) A ni phi a kha poet ta law ein Fanpuhri ei boenak ngak ein, Jerusalem mei khuinak ngaihu nak awn ngoeng u pueng tu a ni ei mawng toek pe hei kue.
Nazareth Khaw La Latnak
	(Luka 2:39) Bawipa ei thukhoen mueih la a van an bi kon na, am mah ei khaw Nazareth Kalile ram la lat u kue.
	(Luka 2:40) Amaw kha bau law ein hmuhmat nak awn be ein thamah kue; A ni ei fannah Fanpuhri ei boenak om kue.
Jerusalem Aceh Nak
	(Luka 2:41) Kaantaak yuli bueh ei la anupaitu kha akumtoe Jerusalem la ceit ci u kue.
	(Luka 2:42) A ni kum hleihnih a law ah, am ceh ci man mueih la yuli bueh la ceit u kue.
	(Luka 2:43) Yuli hnueptu poeng ein am lat law bai ah, amaw Jesu kha Jerusalem la a om hruet, a nupai yein oeh hmat kue.
	(Luka 2:44) Apueipaw tu ei hmu ah amaw thum pueng la ngai u ein, hnuepoet ceit u kue, a paca tu ei hmu awn apuei tu ei hmu ah am yap.
	(Luka 2:45) Ani oeh am hmuhah, Jerusalem la lat u ein a ni yap u kue.
	(Luka 2:46) Khanei ahnuepthum mah beekim khuiah, Tikkhik pueng tu ei thungah ngoi ein, doeddam ngaiya hei kue.
	(Luka 2:47) A hmuhmat awn a hlankhap hei tu ya u pueng avan coei boeih u kue.
	(Luka 2:48) A ni am hmuh ah coei u ein; a nawi yein, ka ca, hatulah cawh mueih la nan om nak u? a ti. Boen, kan lue ein na pai awn kei yein, kan boen veng nih kue a tiah.
	(Luka 2:49) Hatulah kei nan yap veng u? Ka pai yei immah ka om oeh nam hmat kue ne? a ti nak hei.
	(Luka 2:50) Hatu a toek hei oeh hmat u kue.
	(Luka 2:51) Amni awn ceithmaih u ein Nazareth khaw la sut u ein am thu ngai ein om kue. A toek tu avan anawi yein a lungsin khui la khoem kue.
	(Luka 2:52) Jesu kha bau law ein hmuhmat nak hluengtai ein Fanpuhri ei hmai chrangngei hmai ah hmaikrang nak rah kue.
Chapter 3
Baptisma Johan Nei Thutoek Nak
	(Luka 3:1) Caesar Hrangpuei Tiberius kruemnak hleinhra a be kummah, Pontius pailat Judah ram kruem ein, Herod kha Kalile ram mei khongpuei, a nau Philip kha Ituraea ram awn Trachonitis ram mei khongpuei, Lysanias kha Abilene ram mei khongpuei, bih u kue.
	(Luka 3:2) Annas awn Caiaphas tairuebawi an kra poet tah, prongkhuila om pueng Zacharias ei ca, Johan nei la, Fanpuhri ei thu sut law kue.
	(Luka 3:3) A ni kha Jordan tuikeng ram avan yoeuveng ein katnak ngaihsim mei hmok la yutnak baptisma mawng toek kue.
	(Luka 3:4) Sanghma Isaiah ei thu cabuah ruk mueih la, khawprong lam ei apum mei khueoi kha: Bawipa ei hmok la lam prang u, a ni ei hmok la lam dueng sak u.
	(Luka 3:5) Kawkpoeng be u na, cungceng poeng avan nep sak u. Lamkawlawk tu dueng sak u na, lamthe tu hnai sak u.
	(Luka 3:6) Hnicimchrang avan nein Fanpuhri ei khuinak hmuh u ei ti ein toek kue.
	(Luka 3:7) Baptisma a pek hei yei lah law u pueng tu Johan nein, nangmih ruiboi yei cachrah tu, sutlaw ei khawthed nak dawngtak kei lah ha u ein ni then u kue num? a ti nak hei.
	(Luka 3:8) Khatiein yutnak awn koek pueng la theipai u, kam pai Abraham om kue, nam mah ein oeh ti u; kan then u ei, hatulatiah Fanpuhri ein cawh ei lung tu haw Abraham mei ca lah dueih hning kue a ti.
	(Luka 3:9) Atang la singtuei pra ah hrei cai khoen lah kra kue; khatiein sing poeng aveh lah oeh thei pueng tuk pit ta mei khui la fih ei a ti.
	(Luka 3:10) Khatiah hatu nim bi ei? Ti u ein chrangtu ein am doed.
	(Luka 3:11) Cu lephnih ta pueng ein oeh ta pueng tei seh, akhamueihla buh ta pueng ein bei seh a ti.
	(Luka 3:12) Cawnglawk avang tu phi baptisma hmuh ei lah law u ein, Tikkhikpueng, hatu kam bi ei? am tiah.
	(Luka 3:13) An toek u lah doem ngai yeilah oeh lawk u a ti nak hei.
	(Luka 3:14) Raikap tu avang ein am doed, kei mih moe hatu mueih la, hatu num kam bi kaw? am tiah. Ha u ei ngui phih oeh nam ruh ei, ha u phi oeh nam the kha nak ei, nam thaprang awn bueh ei lah nam om mei a ti nak hei.
	(Luka 3:15) Chrang tu ein, ngaihunak awn Chrih la krahning haw ei? Ti la, am lungsin khui la avan nein Johan nei mawng ngaihtueh u kue.
	(Luka 3:16) Johan nein, keikha tui awn baptisma kan pe u ei, kei lah khuetngai pueng chrang apum lawei, a ni ei khawdawk rui phrannei hawlah oeh ka koih kue. A ni ein mei awn na Hmueichra ciim awn baptisma ni pe u ei ti ein hlan hei kue.
	(Luka 3:17) Akuttah yahnak phra pomein a chrangdou cimcaihsak ein cangtu kheikhuila khoephei ein ahikha oeh sih hlawt pueng mei awn khummei a ti.
	(Luka 3:18) Cuehcawn nak thu a da he awn chrang tu thuthang toek pe hei kue.
	(Luka 3:19) Khanaphi khongpuei Herod kha a nau vei chru Herodias ei mawng awn katnak a bi poeng avan Johan nein toek dek kue.
	(Luka 3:20) Herod tein phi khacawhtu awn don hei ein Johan thawng chrum kue.
Jesu Baptisma Hmuhnak
	(Luka 3:21) Chrangtu am baptisma ah, Jesu phi baptisma ein, a tairue hnuiah khawmik hmong kru kue.
	(Luka 3:22) Hmueichra Ciim kha muem mei pum mueih la dang law ein a ni ei fan nah cuh law kue, Nang kha ka yongnak capa, kan yei nak ni, ti la fan la mei awi thang law kue.
Jesu Ei Sonlam
	(Luka 3:23) Khanei Jesu bi a tuen nah, kum thumkipkruk lawh kue, chrang ngei ngaih la Joseph pei ca, Eli ei ca.
	(Luka 3:24) Matthat tei ca, Levi ei ca, Melchi ei ca, Jannai yei ca, Joseph pei ca.
	(Luka 3:25) Mattathias ei ca, Amos ei ca, Nahum mei ca, Hesli ei ca, Naggai yei ca.
	(Luka 3:26) Maath tei ca, Mattathias ei ca, Semein nei ca, Josech ei ca, Joda ei ca.
	(Luka 3:27) Joanan nei ca, Rhesa ei ca, Zerubbabel nei ca, Shealtiel nei ca, Neri ei ca.
	(Luka 3:28) Melchi ei ca, Addi ei ca, Cosam mei ca, Elmadam mei ca, Er ei ca.
	(Luka 3:29) Joshua ei ca, Eliezer ei ca, Jorim mei ca, Matthat tei ca, Levi ei ca.
	(Luka 3:30) Simeon nei ca, Judah ei ca, Joseph pei ca, Jonam mei ca, Eliakim mei ca.
	(Luka 3:31) Melea ei ca, Menna ei ca, Mattatha ei ca, Nathan nei ca, David tei ca,
	(Luka 3:32) Jesse ei ca, Obed tei ca, Boaz ei ca, Saimon nei ca, Nahshon nei ca.
	(Luka 3:33) Amminadab pei ca, Admin nei ca, Ram mei ca, Hezron nei ca, Perez tei ca, Judah ei ca.
	(Luka 3:34) Jacob pei ca, Isaac kei ca, Abraham mei ca, Terah ei ca, Nahor ei ca.
	(Luka 3:35) Serug kei ca, Reu vei ca, Peleg kei ca, Heber ei ca, Shelah ei ca.
	(Luka 3:36) Cainan nei ca, Arphaoead kei ca, Shem mei ca, Noah ei ca, Lamech kei ca.
	(Luka 3:37) Methuselah ei ca, Enoch kei ca, Jared tei ca, Mahalaleel nei ca, Cainan nei ca.
	(Luka 3:38) Enosh ei ca, Seth tei ca, Adam mei ca, Fanpuhri ei ca lah kra kue.
Chapter 4
Jesu Sueksawnak
	(Luka 4:1) Jesu kha, Hmueichra Ciim awn be ein Jordan nei ka a lat baiah, hnueplikip sueksawnak a hmuh ei la Hmueichra ein khawtau hmulah ceh puei ein.
	(Luka 4:2) Hnueplikip pah khawram mein sueksaw kue. Khacawh ei hnueptuah hatu he oeh ai ein, hnuep a boeih ah,  ani tawi law kue.
	(Luka 4:3) Khawram mein a toek, Fanpuhri ei capa lah na kra ah, cawh ei lung vaipi la a kra ei lah toek a ti.
	(Luka 4:4) Jesu ein, thucim mah chrangkha vaipi doeng awn hring ngei lah oeh kra kue ti ein hlan kue.
	(Luka 4:5) Khakawnna Jesu a hluengnak la kai puei ein dekfan nei ram tu hmuh hei hrit kue.
	(Luka 4:6) Khawram mein a ni a toek, cawh ei hluengtai nak awn kruem nak ram tu avan nang kan pe ei; ha u phi ka yak hlue ka peek kei la, cawhtu kei nih ap khoen kue a ti.
	(Luka 4:7) Khatiein ka hmaiah kawp nah nan bek kei sue ah, cawhtu avan na ka lah, kra ei sue a ti.
	(Luka 4:8) Jesu ein, Nang ein na Bawipa Fanpuhri na bek kei, a ni ei bi doeng na bi ei lah thuciim mah om kue a ti.
	(Luka 4:9) Khanei Jerusalem la law puei ein beekim mei krungmouk kah ngoih sak ein a toek, Fanpuhri ei cala na kra ah, cawh ah namah fit kru a ti nak.
	(Luka 4:10) A ni ein nang awn ruisui pueng tu, a fanchrangtu toek hei kom, nang nih thung dah u ei.
	(Luka 4:11) Am kut tu awn ni bawm uh kom, na khaw lungah oeh na su ei ti la thucim mah om kue a ti.
	(Luka 4:12) Jesu ein, na Bawipa Fanpuhri oeh na noekdah ei ti la om kue ti ein khawram hlan kue.
	(Luka 4:13) Noekdah nak avan poeng a rip kon na, oeh a khinkhapha ei chrueih khawram mein ani nawkdah kue.
Nazareth Khawah Jesu Am Manak
	(Luka 4:14) Hmueichra ei huham awn Jesu Kalile lah lat bai kue. A ni ei mawng thuthang vei pueng ram avannah puei kue.
	(Luka 4:15) Am sinakok kah tuen ein theithang hei ein avan nein a ni ngak kue.
	(Luka 4:16) Abaulawnak Nazareth khaw la a ni law ein; thucam mueih la chringhnuep pah sinakok khui la lutein dueikue.
	(Luka 4:17) Sanghma Isaiah ei cabu peu ein, Thucim phuei ein a hmuh ei thu tu akhekha.
	(Luka 4:18) ''Fanpuhri ei Hmueichra ka fan nah om kue, hatulatiah renguh pueng thuthang toek pek kei la ni som ein. Sailah ampangtu am cawuvei awn adauktu am hmuh ei, dunghnep nak hmuh uh pueng tu am hoeng ngei.
	(Luka 4:19) Fanpuhri ein an dounak u kei kum toek kei lah kei nih tuei kue''.
	(Luka 4:20) Cabu towm ein ngoeng pueng pe bai ein a ngoih ah. Sinakok khuiah om u pueng tu avan nein boen tueptuep u kue.
	(Luka 4:21) Khanei tuen ein a toek hei, tuhngoi cawh ei thucim nam yak mueih lah kuem- khoen kue a ti.
	(Luka 4:22) Renngai nak thutu a rawng ah aluh law nak awn, avan nein aveh lah thu puei u ein coeifai u kue; cawh Joseph pei capa lah oeh kra aw? Ti u kue.
	(Luka 4:23) Jesu ein, nangmih ein kei; khuicim thu awn, nang seibawi, namah cang kru sak! Kapernaum mah na bi, hatu phi kam yak namah ei khawah bi, nan ti law na u ei a ti nak hei.
	(Luka 4:24) Thutak kan toek u ei. Sanghma ha u phi amah ei khawchrang ein oeh dou vei ni a ti.
	(Luka 4:25) Khanaphi thutak kan toek u ei, Elijah ei lakthakah hmeinu a da he Israelram mah om kue, kumthum awn chraruk khawmik a khai kruah, ram avannah khawkha nak anui pai sut law kue.
	(Luka 4:26) Elijah ha u ei lah oeh tuei u ein phi, Sidon ram mei hmeinu yarephath ei doing la tuei u kue.
	(Luka 4:27) Sanghma Elishe ei lakthak poet ta, Israel ram mah phaineh pueng ada he om kue; cimcaih nak ha u ein oeh hmuh ein phi, Syriachrang Naaman doingein hmuh kue.
	(Luka 4:28) Cawhtu am yakah Sinakok khuiah om pueng avan am kaw theh kue.
	(Luka 4:29) Am ni duei law u ein khaw ei ka tut u ein, khacawh ei khaw am phueng nak kei cengmawng hrengtheah hlummeilah am ceh puei.
	(Luka 4:30) Khanaphi am thungngei ka ceh ta hei kue.
Jesu Ein Khawramthe Atuh
	(Luka 4:31) Khanei Kalile ram kapernaum khaw la sut law ein, chringhnueppah theithang hei kue.
	(Luka 4:32) A thu toek ahuham a om nak awn, a theithang hei ah coei u kue.
	(Luka 4:33) Beekim khui ah Hmueichra rai yei om nak chrang apum om ein, a thang he lah vik aw aw kue.
	(Luka 4:34) Hoeih! Nazareth khaw chrang Jesu ha tu nan ti na u ei? Nan didam u ei la ne na law? Nang kha Acim Fanpuhri apum lah na kra kan hma tkue! a ti.
	(Luka 4:35) Jesu ein, om duem, a ni ei khui yei lut law ti ein khawram a tam mah, lut law ein am thung ah fit ein ha tu oeh ti na ein ceit kue.
	(Luka 4:36) Akhana law uh pueng avan coei u ein, cawh kha ha tu thu aw? Ti la apum awn apum toek kru u kue. Hatulatiah Hmueichra the tu titheinak huham awn toek hei ein lut law u kue am ti.
	(Luka 4:37) A ni ei mawng kha khaw yung keu avan nah, thang ein puei pawng kue.
Jesuein Ada Acangsak
	(Luka 4:38) Khanei duei law ein Sinakok ceh ta ein, Saimon nei im la lut kue. Akhapoetta Saimon nei se anui lah hnat ein a ni ein a bawm mei la am thoeh.
	(Luka 4:39) A ni ei ep pah duei ein hnat a tammah, hnattein chrahein tho u ein yin lei na hei kue.
	(Luka 4:40) Khaw amue law ah, neh a ha ha awn hnat uh pueng tu am law puei tu avan akut taih ein cang sak hei kue.
	(Luka 4:41) Khawram tu ein, nang kha Fanpuhri ei capa ti la vik u ein chrang a da ei khui yei lut law u kue. Chrih la a ni am hmat nak kei dawngah, oeh am toek kei lah ma na hei kue.
	(Luka 4:42) Khaw a thaih law ah, Jesu chrah kru ein asiunak hmun la ceit kue; chrangtu ein yap u ein, a ni ei la ceit u ein am ni a ceh tak hei yei la tha na u ein toek u kue.
	(Luka 4:43) Fanpuhri ei ram thuthang kha a fei khawtu la phi, ka toek kei, hatulatiah kha cawh ka toek kei lah, an tueih law a ti nak hei.
	(Luka 4:44) Khatiein Judagam mei sinakok tu ah thu toek kue.
Chapter 5
Hnuhruitu Akhue Cueknak
	(Luka 5:1) Fanpuhri ei thu ngai u ei lah chrangtu ein vei u ein am tonlawah, Gennesaret tui keng ah duei ein.
	(Luka 5:2) Long keuvah om pueng kong pahnih hmuh kue; Nga yap tu kong khui yei krum u ein am vai tu siproi u kue.
	(Luka 5:3) Kong tu khui yei a pum Peter ei kong khui lah lut ein longkeu awn sou kru ca ei lah kong a tak kei lah Peter a toek. Khanei kong ngei ka tuen ein theithang hei kue.
	(Luka 5:4) Thu a toek kon na, tui athuk nak ah hnon nah, na pha ei hmok la vai voi, Peter a ti nak.
	(Luka 5:5) Saimon nein, Bawipa, than nei hnuet kam tha na ein ha tu he oeh ka pha kue, khanaphi na toek mueih la ka voi yei ti ein vai a voih.
	(Luka 5:6) Akhamueihla a voih ah, ngabau a doem he muek ein vai haw tek hlue chrawh kue.
	(Luka 5:7) Kha nei kong fei yei am puei tu law u kom am bawm law hei yei lah, am kut awn voek hei u kue. Law u ein kong pahnih, tui ah cum hlue sai yei lah nga be khuep kue.
	(Luka 5:8) Khacawh Saimon Peter ein a hmuh ah, Jesu ei khaw ah kawp ein, Bawipa ni ceh ta, hatulatiah chrangthoih la ka kra kue! a ti nak.
	(Luka 5:9) Hatulatiah nga am pha lah, a ni awn a puei tu avan awn.
	(Luka 5:10) Saimon nei a puei tu, Zebede ei ca rawi Jame awn Johan mi tu phi coei u kue. Jesu ein, Saimon, oeh kri, nang kha tuboeih ei tuen chrang tu na pang ngei a ti nak.
	(Luka 5:11) Kongkeu la am kong tu law puei u ein, avan poeng ceh ta u ein a hnu hrui u kue.
Akhem Awn Ahrou
	(Luka 5:12) Khaw apum mah a om poet ta, a pumsa avan nah, nehthe be pueng chrang apum mein Bawipa, a hmuh ah kawp ein na yak hlue ei sue ah, nan cim sak hning kue ti ein pa na kue.
	(Luka 5:13) A kut soeng ein, ka ya hlue kue cimmoe ti ein a toek loei yei, nehthe ein ani chrah hrit kue.
	(Luka 5:14) Khanei Jesu ein, ha u oeh na then nei, khanaphi ceit na tairue vawhmuh kru sak a ti nak; nacim am hmat tei la, Moses ei thupek mueih la pek duen na pek kei a.
	(Luka 5:15) Khanaphi a ni ei mawng asou nak la thang ein, chrang adoem he a thu ngai u kom hnat uh pueng a cang sak hei yei lah bum law u kue.
	(Luka 5:16) Khanaphi Jesu amah prong la ceit ein tairue ci kue.
Jesu Ein Akhem Acangsak
	(Luka 5:17) Hnuepoet tei a theithang hei nak ah, Jerusalem, Judah, Kalile khaw poeng ngei law u pueng, Farise awn Tikkhik pueng tu avang a kha na ngoi u kue; Acang sak nak hei yei huham Bawipa ah om kue.
	(Luka 5:18) Akhana a kut khaw si pueng chrang apum a ihphak mah la kot law u ein; a hmaiah am tak kei lah tha na he u kue.
	(Luka 5:19) Chrang a da nak awn a ni ei la oeh ceh puei hning u ein, krung fan la kai u ein krung phreh u ein a ihphak mah la Jesu ei hmai, am thungah a ni vun chrah u kue.
	(Luka 5:20) Am yum nak hmuh ein, ka puei, na katnak kan ngai sim kue a ti nak.
	(Luka 5:21) Khacawh ei mawng thukhoen tikkhik pueng tu on farise tu ein, cawh hau chrang num? Fanpuhri the kha na pueng? Fanpuhri doing ein vah katnak ngaisim hning ngei ti u kue.
	(Luka 5:22) Jesu ein, am ngaihtueh hmat ein, hatu lah nam lungsin khui lah nam ngaihtueh ti ein hlan hei kue.
	(Luka 5:23) Nam katnak kan ngaisim u kue ti on, duei na ceit ti on, hatu num toek ah a yoei ngai, a ti nak hei.
	(Luka 5:24) Khatiein Chrangcapa kha dek fan nah, kat ngaihsimnak thei tah kue ti hmat u a ti nak hei. Akhem a toek, duei na, ihphak pom na, na im la ceit a ti nak.
	(Luka 5:25) Am hmaiah thou law hrit ein, a ih nak pom ein, Fanpuhri thangsak ein a im la ceit kue.
	(Luka 5:26) Avan coeiletchretlam u ein Fanpuhri thangsak u kue. Tuhngoi a ha he ngaih nak kei nim hmuh kue ti u ein, kri boeih u kue.
	(Luka 5:27) Cawh tu a poeng kon na, ceit ein cawnglawk nak paw ah levi ming na pueng cawnglawk pueng hmuh ein. Nih hrui law, a ti nak.
	(Luka 5:28) Avan ceh ta ein, duei law ein a hnu hrui kue.
	(Luka 5:29) Levi ein a dounak awkai a nui a im mah bi ein, a ni awn capawi ep pah, cawnglawktu chrang a doem he awn a fei tu om u kue.
	(Luka 5:30) Am Thukhoen tikkhik puengtu awn Farisetu ein a hnu hrui tu phuemhring na u ein, hatulah cawnglawktu, chrangkatu awn nam awk ai hmaih? Ti na u kue.
	(Luka 5:31) Jesu ein, rai cang pueng ein Seibawi oeh ngaih ein, sana ein ni a ngaih ti ein hlan heikue.
	(Luka 5:32) Chrang duengtu khueveilah oeh ka law ein, chrangkatu am yut tei lah ni, ka law a ti nak hei.
Jesu Buhyeih Amdoed
	(Luka 5:33) Johan nei hnuhruitu buhyeih ciuein am tairue mueihla, farisetuei hnuhruitu phi tairue u kue, na chrangtu aw ai u kue am ti nak.
	(Luka 5:34) Jesu ein, chrumah ei prang a yin tu on am om poet ta buhyeih hning u ei yaw? a ti nak hei.
	(Luka 5:35) Chrumah ei prang amni eika a fei la laknak nin apha law ah, akha poetta buh yeih law u ei.
	(Luka 5:36) A ni ein phi nuetnak tu toek pe hei kue! Ha u ein phi suisak aruem mei fan nah, athai awn oeh chrui man nei; a chrui ya phi athai yein ai kom tek kei; abutnak aruem kha athai awn oeh koek nih ei.
	(Luka 5:37) Ha u ein phi yuasue saphawum ruemmah oeh than nei, athan naphi yusue ein ai kom saphawum powk kei, yutui yudboeih kom saphawum phi di ei.
	(Luka 5:38) Yusuekha saphawum thaiah ni am than.
	(Luka 5:39) Ha u ein phi yuruem awh pueng ein athai oeh ngaih kue; aruem ni ani ti ei a ti.
Chapter 6
Jesu Kha Chring hnuep Pei Bawi
	(Luka 6:1) Chring hnuep pah, Jesu awn laisun u ein am ceh ah, hnuhruitu ein cangvuei amyun, am kut awn noi u ein ai u kue.
	(Luka 6:2) Farise a vang ein, chring hnuep pah thumcam awn oeh koek pueng hatu lah nam bi? Am ti.
	(Luka 6:3) Jesu ein, David awn a puei tu ai am tawiah, David tei abi oeh nam khe khoi kuene? tina hei kue.
	(Luka 6:4) Fanpuhri ei im khui la lut ein, hmai yei vaipi lou ein a pueitu pe hei ein ai kue. Khacawh kha tairue kon na ha u ein oeh a ai yei? lah thumcam om kue.
	(Luka 6:5) Khanei Chrang Capa kha chring hnuep pei bawilah kra kue a ti nak hei.
	(Luka 6:6) Chring hnuep feiah Sinakok khuiah lut ein theithang hei kue, akhana apat vang kut si pueng chrang apum om kue.
	(Luka 6:7) Thukhoen tikkhik puengtu awn farisetu chring hnuep pah, a cangsak hei hmuh u kom, am prum mei la hnedrep u ein doen u kue.
	(Luka 6:8) Am ngaih tueh hmat ein, a kut si pueng chrang la, thou na, am hmaiah duei a tinak. Khanei ani law ein duei kue.
	(Luka 6:9) Jesu ein, kan doed u ei, chring hnuep pah a ni bi on a the bi ha tu num? thucam awn a koek kaw a ti.
	(Luka 6:10) Am van vei ein a boen hei kon na, na kut soeng! Ti na ein a soeng ngei, a kut ni bai kue.
	(Luka 6:11) Kawthe khuep u ein Jesu haw mueih la bi ei apum awn apum teng chramg u kue.
Thoei Hleihnih Hrueinak
	(Luka 6:12) Akhapoetta Jesu tairue ei la cung la kai ein than neihnuet Fanpuhri ei la tairue kue.
	(Luka 6:13) Khaw athaih lawah, ani ei la a hnu hruitu khuehei ein, amni khuiyei hleihnih hrueihei ein am ming thoeilah sui kue.
	(Luka 6:14) Peter lah asui Saimon awn a nau Andrew; Jame awn Johan, Philip awn Bartholomew.
	(Luka 6:15) Matthew awn Thomas; Alphaeus eica Jame awn Zealot la am sui Saimon.
	(Luka 6:16) Jame mei ca Judah awn Bawipa ap pueng Judah Iscariot la kra u kue.
	(Luka 6:17) Cunglamei Jesu awn krum law hmaih u ein adounak ah duei u ein; Ahnu hruitu awn chrang a doem a kha na om u kue, Judah ram awn Jerusalem khaw, tuilikeng Sidon khaw awn Tuere khaw ei chrang a da he lawh u kue.
	(Luka 6:18) Athu ngai la law u ein am neh tu boe sak hei kue; Khawram mei aueh oih tu cang u kue.
	(Luka 6:19) Chrang avan nein sun neilah thana u ein, a huham lut law ein avan cang sak hei kue.
Yeinak Youthentu
	(Luka 6:20) Khanei a hnuhruitu boen hei ein a toek: khawdengtu nam kam om kue, hatulatiah Fanpuhri ei ram nam ram la kra kue.
	(Luka 6:21) Tuboeih tawihrai u pueng tu nam kam om kue, hatulatiah nam phuebe ei. Tuboeih nam kiu pueng nam kam om kue, hatulatiah nam nuei ring ngei.
	(Luka 6:22) Chrang ein an thuei sei u nam kam om kue, hatulatiah chrang capa ei hmok la! ni rawkram u ei, ni thekha na u ei, ni mana u kom, naming thedsak u ei.
	(Luka 6:23) Khahnuep pah yei uh, Yei nak awn phoei pet u, hatulatiah fankhaw lah namchreng bau he kue. Akhamueihla ampaitu ein Sanghmatu kra na u kue.
	(Luka 6:24) Khanaphi mangtu nam kamtheh kue, hatulatiah lunghnim nak akuem lah namrah khoen kue.
	(Luka 6:25) Tuboeih nam phue be pueng nam kamtheh kue, hatulatiah nam tawihrai law ei. Tuboeih nuei pueng a kamtheh kue, hatulatiah nam oe hngoek kiukrap pei.
	(Luka 6:26) Chrangtu ein an ngak u nam kamthe kue, hatulatiah am pai tu ein akhamueihla Sanghmatu kra na u kue.
Khirai Yawngna
	(Luka 6:27) Katoek nam ya pueng ha u phi, nam rai yawng na u, ni thuei u pueng ngei ham la a veh bi uh.
	(Luka 6:28) Ni thaiphraw u pueng youthen pe u; nitamphra u pueng ham la tairue u.
	(Luka 6:29) Nabengvang ni bei pueng vangngei phi dun pe bai; Na suisak lou pueng ha u phi na cu a lawh si eilah oeh ma na.
	(Luka 6:30) Nithoehna pueng ha u phi avan, pe, na ka ni lawh pe pueng ngeilah oeh thoeh bai.
	(Luka 6:31) Nangah am bi ei nayak hlue mueih la, chrang tu ah bi.
	(Luka 6:32) Niyawngna doing pueng na yawngnakah, hatumueih la an boenak u kaw? Chrang thetu ein haw ammah yawngna u pueng, yawngna bai u pueng lah oeh kra aw?
	(Luka 6:33) Niyawngna u pueng doengah ani nam bi lah a kra ah, hatumueihla an boenak u kaw? Chrangkatu ein haw akhamueih la bi u kue.
	(Luka 6:34) Rahbaiyei ngaihunak awn napuheilah a kra ah, hatumueih la an boenak u kei? Chrangkatu ein haw am rahbai yei lah pukru u kue.
	(Luka 6:35) Nam raiyawngna u na, puhnih heiuh, rahbai yei la oeh ngai u nah, boekhoek nak bih u. Anui na chrengna kom, ahlueng soeih Fanpuhri ei calah na kra ei. Hatulatiah a ni kha chrang thetu awn boenak oeh hmat u pueng tu ah kroep pueng lah kra kue.
	(Luka 6:36) Nam pai yein ren nak a takmueih la, rennak tah u.
Chrang Thuchra Nak
	(Luka 6:37) Chrang ngei mawng oeh chra, chranak oeh na um mei; oeh puk hei, oeh ni puk u ei; ngaisim hei, n ingaisim u ei.
	(Luka 6:38) Pe hei yoe, nipe u ei ni ani la noenna, hnommoe; hloek kripnih, prep peilah, nam noenkha, nam hmaiah ni pe u ei. Hatulatiah nuetnak awn na nuet lah a kra ah, akha mueih la nang ngei lah lat law ei.
	(Luka 6:39) A ni ein phi nuetnak awn a toek hei: adaud ein adaud lam hmuh hning ngei yaw? an pahnih hongkhuila oeh lut nih ei ne?
	(Luka 6:40) Krawngcakha a Tikkhik puenglah oeh taingai yei, khanaphi avan a theithang boeihlah a kra ah, a tikkhik pueng awn toeng nih ei.
	(Luka 6:41) Hatulah na koei nau vei mik kei mikek na boen ein, namah ei mikkei sington oeh na thuem?
	(Luka 6:42) Nammah ei mikek, oeh nam hmuh pueng ein, Koeinau, na mikek kan kawih pe e, hatumueih la nam ti hning ngei? Nang mih chrang theilaitu, nam mah ei mikek kawih ma u na, nam koeinau vei mikek kawih ei a khai la nam hmuh ei a ti.
Asing Awn Atheih
	(Luka 6:43) Athe la thei pueng kha singveh lah oeh kra ein, singthe avehla oeh thei yei.
	(Luka 6:44) Singpoeng a theih awn hmat tei la kra kue. Chrang ein hlingsing ah theitheih oeh bittei, pronghling ah pucueng theih oehbit u ei.
	(Luka 6:45) Chrangni ein a lungsin ni khui yei n ipueng toek ein, chrangthe ein a lungsin khui yei oeh ni pueng a the tu toek kue. Hatulatiah lungsin khuiah be pueng ni rawngein a toek.
	(Luka 6:46) Hatuphi ka toek oeh nam bi ein hatulah Bawipa, Bawipa lah nan khue u?
	(Luka 6:47) Kei yei lah law pueng ha u phi ka thu tu yum ukom bi hei pueng hau awn a ni an toeng kha hmuh ei.
	(Luka 6:48) Athuk lah tou ein lung fannah tung ling ein im sa pueng awn toeng nih kue; tui lawh ein im aliu law ah phi, aveh lah sak la krah ein oeh kru hlot kue.
	(Luka 6:49) Khanaphi ka thu ya ein oeh bi pueng kha tung a uep la oeh ling ein im sa pueng awn toeng nih kue; Tui yein aliu law ah krugit ein; kha cawh   anuilah dikam kue.
Chapter 7
Raikap Bawi Yei Yumnak
	(Luka 7:1) Chrangtuei yak kei lah thu avan a toek kon na, kapernaum khaw la ceit kue.
	(Luka 7:2) Raikap bawi yeisai, atunglah a ngaih kha hnat ein si law hlue kue.
	(Luka 7:3) Jesu ei mawng Raikap bawi yein a yakah, law kom asai a cangsak kei hmok la doed u ei la, Judah ahramcatu a ni ei lah tuei ein doed sak hei kue.
	(Luka 7:4) Jesu ei lah am sut ta, thana u ein ani pana u kue, cawh na pek keilah ani hawi kue am ti nak.
	(Luka 7:5) Hatulatiah ani ein nim ram yawng na ein nim ham la sinakok phi sah kue.
	(Luka 7:6) Khatiein Jesu am ni awn ceit hmaih u kue. Im am sut law hlue ah, Raikap bawi yein a pueitu tuei hei ein bawipa, namah awn namah oeh bawngbai kru sak; hatulatiah ka kung kaiah na law eilah oeh ka kawivaih kue a ti nak.
	(Luka 7:7) Hatulatiah cawh ei mawngah nang ngei lah ka law hawi puenglah oeh ka kra pueng lah ka ngai kue. Khanaphi thukhangoet na toek awn ka sai cang bit tei ni.
	(Luka 7:8) Hatulatiah a huham om pueng chrang apum mei kaiah ka om ein phi, raikaptu ka kaiah om u kue: Cawh ei apum, ceit, ka tiah ani ceit ein; afei, law ka tiah, ani law kue; ka sai phi, cawh bi ka tiah, ani ein bih kue a ti.
	(Luka 7:9) Khacawhtu Jesu ein a yakah, coei kue. Ani hrui lawh u pueng tu ei la hlat ein kan then u ei, cawh mueih ei yumnak Israel tuah hawya oeh ka hmuh kue a ti nak hei.
	(Luka 7:10) Im la a tueih hei bai tu ein sai acang lah hmuh u kue.
Jesu ein Hmeinu Ei Capa A Cangsak
	(Luka 7:11) Cawh tu a kra nak oeh asou pha ah, Nain la am sui khawpuei la Jesu ceit ein, a hnuhruitu awn chrang apring he ani awn ceit hmaih u kue.
	(Luka 7:12) Jesu ein khawpuei kawt a pha tawm mah, sipueng chrang apum kawt law u kue a nawi hmeinu ei aca pumdoeng lah kra kue. Khawpuei yei chrang adoem ani awn law hmaih u kue.
	(Luka 7:13) Bawipa ein nutong a hmuh ah, ren ein, oeh kiu ti ein.
	(Luka 7:14) Ceit ein thai apangah, kawt u pueng duei u kue. Prangca, thou law! kan ti nak a ti ah.
	(Luka 7:15) Chrangsi ngoi ein thulang kue, Jesu ein a nawi pe bai kue.
	(Luka 7:16) Avan kri boeih u ein Fanpuhri thangsak u ein nim khuiah! Sanghma abau om kue, Achrangtu bawm meilah Fanpuhri law kue am ti!
	(Luka 7:17) Cawh ei Jesu ei mawng kha Judah ayung awn khawyungkeu avan nah thang boeih kue.
Jesu Ein Johan A Ngakchrah
	(Luka 7:18) Johan nei hnuhruitu ein cawh ei mawng avan ani am thenkan.
	(Luka 7:19) Johan nein a hnuhruitu khui yei pahnih khue ein Jesu ei la tuei kue. Nang kha lawei chrang la aw na kra, afei yaw kamna ngoengkaw? Ti la a doed sak.
	(Luka 7:20) Anni Jesu ei la ceit nih ein, nang kan doed nih ei la Baptisma Johan nein, an tueih law nih, nangkha lawei chrang la aw na kra, afei yaw kamna ngoengkaw? anti.
	(Luka 7:21) Akhapoetta Jesu ein chrang a da ei nehnawi tu on hmurichra thetu cangsak hei kue; a mikdautu adoemhe am mik dei sak hei kue.
	(Luka 7:22) Khanei Jesu ein ceit nih na, nan hmuh nan yak Johan then nih, a ti nak rawi: a mikdauk dei ein, a khem ceit thei kue, nehthe neh u pueng cim kue, a hna pangtu ya thei u kue, chrangsitu thou u kue, khawdengtu eila thuthangni toek khoen u kue.
	(Luka 7:23) Kei yei hmok la oeh kawtheh pueng ha u phi a kam om kue.
	(Luka 7:24) Johan nei a tueih law rawi an ceh kon na, Jesu ein Johan nei mawng tuen ein chrangtu then hei kue: Hatu boen nei lanum khawtau hmula nam ceh? khaw ein ahuensak phiphoed boen la num?
	(Luka 7:25) Cuhniveh suisapueng chrang boen nei la num? hatu boen nei la num nam ceh? Aphukuei suisa u pueng tu awn aveh awai u pueng tu kha Bawiim ma ni am om nim hmuh.
	(Luka 7:26) Khanaphi ha tu boen nei la num nam ceh? Sanghma aw? Oe, kan then u ei, Ani kha Sanghma la bau ngai kue a ti.
	(Luka 7:27) Cawh kha ani ei mawng ruk la kra kue, boen uh, nam hmai la ka thoei ka tuei yei, nam hmai la nam lam nih prang pe u ei.
	(Luka 7:28) Kan then u ei, nuta ei catu khuiah Johan la bau ngai pueng hauphi oeh om kue. Khanaphi Fanpuhri ei ram khuiah a yawi soeih kha anilah bau ngai kue.
	(Luka 7:29) Khacawh ei thu tu am yakah cawnglawk u puengtu mah la chrangtu avan Johan nei la Baptisma hmuh u ein Fanpuhri kha dueng kue ti la soeutai u kue.
	(Luka 7:30) Khanaphi Johan nei baptisma oeh hmuh upueng thukhoen tikkhik puengtu awn Farisetu ein ammah ei ngaihla Fanpuhri ei buenak taihsan u kue.
	(Luka 7:31) Cawh ei canau chrangtu ha tu awn ka nuetdong hei yei num? ha u awn toeng u aw?
	(Luka 7:32) Am ni kha khawhyoih nak hmun nah ngoi uh pueng amaw tu on toeng u ein apum awn apum khue kru u kue, nam ham la pueluen kam tum ein phi, oeh nam lam kue; kam awieng ein phi, oeh nam kiu kue am ti.
	(Luka 7:33) Hatulatiah Baptisma Johan kha ai oeh ai, yu oeh awk la law ein phi, ani kha khawram ni nam ti.
	(Luka 7:34) Chrang Capa kha awh ai yei lah law ein awueng ai tat pueng ngei chrang, cawnglawktu awn chrang katuei puei nam ti!
	(Luka 7:35) Khanaphi hmuhmat nak kha a canautu avan awn tangnak thenak la kra kue.
	(Luka 7:36) Tuboeih Farise apum mein ani awn ai hmaih ei la a khue law ah Farise ei im khui la ani lut ein capawi ep pa ngawi kue.
	(Luka 7:37) Khacawh ei khaw ah om pueng nutathe ein Farise ei im khui capawi ah Jesu a ngoih hmat ein alapaster situiuium law puei ein.
	(Luka 7:38) Akhaw ep a hnu vang ah duei ein, a kiu vah, a phritui ein a khaw bawkue. Alusam awn a khaw hruh pe ein a khaw rawi hngoed ein situi awn hlon hei kue.
	(Luka 7:39) Bawipa khue pueng Farise ein a hmuh ah, amah awn amah toek kru kue, cawh ei chrang Sanghma tangla akra ah, ani ein ani sunpueng ha u la akra, hatu mueih ei nutongla akra, ani nutathe ni ti la hma ttei a ti.
Leimah Chrang Pahnih
	(Luka 7:40) Jesu ein ani a hlan, Saimon, hatu aw nang kan toek kei, keiah om kue a ti. Ani ein Tikkhik pueng, toek a ti,
	(Luka 7:41) Ngui punih pueng leimah pahnih om kue. Apum mein denari phranga, afei yein ngakip a ti.
	(Luka 7:42) Oeh an thunglaw hlot ta, rennak awn an pahnih ngaisim rawi kue. Khana ha u num an ni khui ah a yawng nak ngai?
	(Luka 7:43) Saimon nein, a ngaihsim ngai kha yawngna ngai yei la ka ngai kue ti ein a hlan. Jesu ein, na toek tang kue a ti.
	(Luka 7:44) Khanei nutong vangla hlat ein Saimon, cawh ei nutong na hmuh aw a ti, Na im khui la ka law ah; tui awn ka khaw oeh nan proi kue, khanaphi ani ein a phritui awn ka khaw si ein a lusam awn hrut hei kue a ti.
	(Luka 7:45) Nang ein oeh nan ngoed ein phi, im khui la ka law ei tuen ani ein oehhueila ka khaw hngoed kroen kue a ti.
	(Luka 7:46) Nang ein ka lu situi awn oeh na hluk ein phi, ani ein ka khaw situi ui awn hluk kue.
	(Luka 7:47) Khatiein kan then u ei, akat tu, a da, ngaihsim khoen la kra kue, hatulatiah anui lah nih yawng na kue a ti. Khanaphi ayawi ca ngaihsim mein ayawi ca la yawng na kue.
	(Luka 7:48) Nuta la, na kat ngaihsim khoen a ti nak.
	(Luka 7:49) Capawi ep pa om hmaih u pueng tu ein katnak haw am ngaihsim cawh ha u num? ti la am mah toek kru u kue.
	(Luka 7:50) Ani ein nutong la, na yumnak kein ni khui khoen kue, adimreu la ceit a ti nak.
Chapter 8
Nuta Ei Coeicaunak
	(Luka 8:1) Cawhtu akra nak oeh sou pha ein Jesu veiein ceit veng kue. Khawpuei apum mei ka khawca awn afei khawca tu ah, Fanpuhri ei ramthu thang ni ceh puei ein toektah kue. Ani awn Hnuhrui hleihnih tu khap u kue.
	(Luka 8:2) Akhamueihla hnatnak tu awn hmueichra thetu ah acangsak nutong avang phi hrui lawh u kue.
	(Luka 8:3) Khawram parih atuhpek Mary la amsui Magdalene awn Herod tei im khui hmok la sumnueng pueng Susanna, Joanna ei chru Chuza, awn ammah ei khawhthem awn am ngaih nak ah coeicau u pueng nutong fei tu phi thum u kue.
Cina Phuei Nuetnak
	(Luka 8:4) Khawpuei awn afei khawca la mei chrang tu Jesu ei la law u ein adoem he am krum lawah nuetnak cungein thu toek kue.
	(Luka 8:5) Acina phuei yei la cina phuei pueng chrah kru kue. A phuei ah cina avang kha lam mah kra ein leh u ein khawmik kei va tu ein dawk boeih u kue.
	(Luka 8:6) Afei cina lung fannah kra ein kek law ein dekni oeh a om nak awn rongyai ein didam kue.
	(Luka 8:7) Afei cina hling tuei hmuah kra ein hling tuon atoeng la lut law u ein bureuk kue.
	(Luka 8:8) Cina avangkha dekvehah kra ein lut law ein phralah pungtai ein thei pai kue. Cawh tu a toek kon na, ha u phi yak nak hna ta pueng ein ya seh ti ein khue kou kue.
	(Luka 8:9) Ahnuhruitu ein nuetnak kei suilam hatunum ti lah doed u kue.
	(Luka 8:10) Ani ein nangmih kha Fanpuhri ei ram mei athuk nak hmat nak kan pe u kue, khanaphi apoihtu ei ham la nuetnak la kra ein, khatiein hmuh u kom phi, oeh hmuh khai u ei, ya u kom phi oeh ya lam u ei a ti.
	(Luka 8:11) Nuetnak kei asuilam kha cawh la kra kue: Cina kha Fanpuhri ei thu la kra kue.
	(Luka 8:12) Lammah kra pueng cina ti kha; khawram law ein am yak kei thu am lungsin khui yei a lawh pek he inak awn yumnak awn khuinak la oeh sut hlot u kue a ti.
	(Luka 8:13) Lung fannah kra pueng cina ti kha; thu ya u ein yeinak awn dou ein phi; aprakala a soeng ni am yum, sueksaw nak alaw ah kru boeih u kue.
	(Luka 8:14) Hlinghmuah kra pueng cina ti kha, thu ya u einphi, am ninglam awn amceh hnuiah, lue nak, mangnak, dekfan hlimtui nak tu ein khut hei ein theipai yei la oehgam hlawt u kue.
	(Luka 8:15) Khanaphi dek veh ah kra pueng cina ti kha; lungsin ni, dueng nak awn ya u ein thu awn uep pang uehnam u ein am thanak awn theipai u kue.
Meiim Awn Nuetnak
	(Luka 8:16) Meiim vang konna ha u ein cawkla oeh bu khoi yei, ihkong kai la oeh ta ei, khanaphi meiim hmunna ni am tak, khanava lut law u pueng avang hmuh u ei.
	(Luka 8:17) Hatulatiah hatuphi oeh thup hlot tei, oeh hmat tei lah thupthoitu akhailah dang law ei.
	(Luka 8:18) Khatiein hawmueihla nam yak ngaihna u; hatulatiah ha u phi a doem ta pueng pek si ei; ha u phi oeh ta pueng; a tak duen haw lawh pek si ei a ti.
Jesu Ei Nawi Awn Koeinautu
	(Luka 8:19) Jesu ei nawi awn a nautu ani ei la law u ein phi, chrang adoemhe nak awn ani oeh hned hlot u kue.
	(Luka 8:20) Na nawi awn na nautu ein ni hmuh hlue u ein punglah duei u kue ti la am then na.
	(Luka 8:21) Ani ein a hlannak hei kha; Fanpuhri ei thu ya u ein ngai pueng kha kanawi awn kanau tu lah kra kue a ti.
Jesu Ein Tuili Adipsak
	(Luka 8:22) Hnuep oet ta Jesu awn a hnuhruitu kong cum u ein tuili nim katkom radian vang la nim ceit te ti ein am ceh ah kra pueng lah kra kue.
	(Luka 8:23) Khanaphi am ceh hnui ani a ih poet ta; tuili ah khaw khithe khi law ein kong tuiah cum law hlue ein krikrok u kue.
	(Luka 8:24) Jesu ei la law u ein thou u ein Bawipa, Bawipa, nimdi law hlue kue! am ti ah. Ani thou ein khawkhi awn tuiphu tamein dip ein dim kue.
	(Luka 8:25) Nam yumnak haw a num? a tinak hei ah, krikrok coeifai u ein, cawh kha ha u num? ani ein tui awn khawkhi haw toek ein ani ei thu ngai nih kue ti lah apum awn apum toek kru kue.
Khawram Mei Omnak Chrang Cainak
	(Luka 8:26) Khanei Kalile awn dankru pueng Gerasenes ram la ceit u kue.
	(Luka 8:27) Jesu kong keu la a law ah, khawpuei khui yei khawram you na pueng chrang apum awn ani chrum nih kue. Asou he oeh suisak lah im mah oeh om ein vuihmun na om kroen pueng lah kra kue.
	(Luka 8:28) Jesu ani ein a hmuhah, vik ein a hmai ah kawp ein a hluengtai soeih Fanpuhri ei capa Jesu, kei nang awn ha tu num ni bi kaw? Oeh ni dunghnep, na boe ni ti ein athang aw aw la toek kue.
	(Luka 8:29) Hatulatiah chrang khui yei ka a luh law ei lah Jesu ein khawram toek kue; hatulatiah khawram mein chrang ada he pangci kue; sirui awn pin u ein am chrum ma phi, am pinnak sirui phuh pit ein khawram mein prongkhui lah tuei kue.
	(Luka 8:30) Jesu ein na ming ha u num? Ti ein a doed ta ani ei khui lah khawram ada a luhnak awn "legion" a tilah kra kue.
	(Luka 8:31) Akrum nak soeih hmun la oeh a tuh hei yei lah panah u kue.
	(Luka 8:32) Vowktu adoem he khacawh ei cungah beiuein; Khawramtu ein Jesu nguem kom amni ei khui la am luh eila pana u ein ani ein luhsak hei kue.
	(Luka 8:33) Khawramtu chrang khui yei lut law u ein vowk tu ei khui la lut u kue, vowk tu tuili keng lah phoei u ein cum u kue.
	(Luka 8:34) Vowk ngoeng u pueng tu ein khacawhtu hmuh u ein khawpuei awn khaw yungkeu la donguein then hei u kue.
	(Luka 8:35) Krapueng hmuhlue u ein chrang tu law u kue; Jesu ei la law u ein khawram tu ei am ceh tak chrang kha, suisa ein acim la, Jesu ei khaw ep pah anhroih am hmuhah kri boeih u kue.
	(Luka 8:36) Khawram mei a om nak chrang haw mueih la acim law bai hmuh u pueng ein then hei u kue.
	(Luka 8:37) Gerasenes ram mei chrangtu avan awn ayung keu vei khaw chrangtu ein am krihkhik nak awn a ceh tak hei yei la pana u ein; kong khui la lut ein lat bai kue.
	(Luka 8:38) Khanaphi khawram mei acehtak kei chrang ein ani awn cehhmaih ei la pahram kue, Jesu ein,
	(Luka 8:39) Na im la lat na, Fanpuhri ein nang ngei ham la anui a bi toek a ti nak. Khanei ani ceitein, khawpuei avannah ani ei ham la Jesu ein nuipai pueng ha tu a bi pek soeutai kue.
Sihpueng La Awn Hnatpueng Nutong
	(Luka 8:40) Jesu la tbai ein chrangtu ein ana doulaw u kue, am van nein ani ngoeng u kue.
	(Luka 8:41) Jairus mingnapueng chrang a pum Sinakokbawi akhana lawein; Jesu ei khaw ep pa koop kue, a im la a law ei la pagam kue;
	(Luka 8:42) Hatulatiah kum hra hlei hnih law pueng, acanu apum doeng, si law hlue ein. Aceh hnuiah chrangtu ein ani towk u kue.
	(Luka 8:43) Ha u ein phi oeh a cangsak hlot, kum hleihnih ah silalon pueng nutong apum kha;
	(Luka 8:44) Ani ei hnu la law ein a suisak mawng sun ein, ahritla sila alon duem kue.
	(Luka 8:45) Jesu ein ha u num kei ni un pueng? a ti ah, am van cimboeih u ein phi, peter ein, Bawipa, chrangtu be khuep u ein an sun u a ti nak.
	(Luka 8:46) Jesu ein, apum mein ni sun ein ka pum mei huham aceh ka hmat kue a ti.
	(Luka 8:47) Oeh thup kruhlot tei la nutong ein hmat ein a chret mah la, a hmaiah law ein kawp kue, hatulah ani a sun nei mawng chrang tuei hmaiah hawmueihla a cang hrit preh kue.
	(Luka 8:48) Nuta a toek, kacanu, na yumnak kein ni cang sak kue; adimla ceit a ti nak.
	(Luka 8:49) Athulang hnuiah, sinakokbawi yei im mei ka chrang apum law ein na canu sih khoen kue; Tikkihk pueng oehueoih a ti nak.
	(Luka 8:50) Khacawh Jesu ein a yakah, oeh kri, yum, ani cangbai yei ni a ti.
	(Luka 8:51) Imla a sut law ah, nuta ei nawi awn pai, peter awn Johan awn Jame kon na, afei ha u phi ani awn luh hmaih ei la oeh ya hlueh kue.
	(Luka 8:52) Nuta ei hmok la chrangtu kiu krap ayoe u kue. Oeh kiu u, ani oeh sih ein ip kue a ti.
	(Luka 8:53) Khanei nuta si pueng la am hmat nak awn, ani nueih na u kue.
	(Luka 8:54) Nuta ei kutpang ein amaw khue ein, thou law! a ti.
	(Luka 8:55) Ahmueichra lat law bai ein ani thou hrit ein; ai yei hatu kuaw ampek kei lah toek hei kue.
	(Luka 8:56) Anawi pai tu coei u ein; ha u phi oeh am then nei lah thukham he kue.
Chapter 9
Jesu Ein Hleihnih Atueih
	(Luka 9:1) Krumu ei lah hleihnih khue hei ein khawram avan noeng nak awn neh boe sak theinak huham a pek hei.
	(Luka 9:2) Fanpuhri ei ram mei mawng toek u kom cangsak nak am bi ei lah tuei hei kue.
	(Luka 9:3) Dung lam mei hmok la hatu phi oeh lou uh. Thawngchrai, yawngya, vaipi, ngui, cuyunghnih, oeh thoem u a tinak hei.
	(Luka 9:4) Ahawaphi imkhui la nam luh ah, khacawh ei khawah oeh nam chrahkrupha ei chrueih, akhanna omuh.
	(Luka 9:5) Oehandou u lah akra ah, khacawh ei khaw ei ka nam ceh ah, an manak u hmatnak kei a, nam khawpha ei vut khawk hruet u.
	(Luka 9:6) Chrahkru u ein, khaw avan nah thuthang toek veng u ein cang sak hei u kue.
	(Luka 9:7) Krapoeng pueng avan Herodbawi yein ya ein; anuilah akaw the kue, hatulatiah Johan sihnak kei ka thoulawbai kue ti la chrang avang ein toek kue.
	(Luka 9:8) Avang ein Elijah dang law kue, afeitu ein aruem mei Sanghmatu khui yei apum ku thou law bai kue am ti.
	(Luka 9:9) Herod tein, kamah he ein Johan nei huei ka chrueng kue a ti; khanaphi cawh kruk la a mawng ka yak kei ani kha ha u aw? Ti ein Jesu a hmuh ei lah tha na kue.
	(Luka 9:10) Thoeitu am lat law bai ah, am bi avan ani thenkan u kue. Ani ein khue hei ein Bethsaida la am sui yei khaw asiunak la amah ceit kue.
	(Luka 9:11) Khanaphi chrang pring ein khacawh hmat ein ani hrui u pueng dou hei ein Fanpuhri ei ram mei mawng toek pe hei ein cang hlue u puengtu tuiphring hei kue.
Phrangakip Ai Beinak
	(Luka 9:12) Khaw amue law ah, hleihnihtu ani ei la law u ein chrangtu tuei hei kue, khanavah veipueng khawtu awn khaw prong khui lah ceit u kom, ihnak awn aiyei hatukuaw, rah u ei am tinak, hatulatiah khaw prong hmulah nim om kue am ti.
	(Luka 9:13) Khanaphi aiyei hatu aw ni peh u a ti nak hei. Cawh ei chrang tu ei ai yei la, cehah oeh leih atah, vaipi pinga awn ngapahnih konna, oeh kam ta bai kue am ti.
	(Luka 9:14) Akhana patong phrangakip law kue. Ahnuhruitu a toek hei, ngakip ciah boemukom ai u eilah, ngoihsak u a tinak hei.
	(Luka 9:15) Akhamueihla avan ngoihsak hei u kue.
	(Luka 9:16) Khanei ngapahnih awn vaipi pinga pom ein khawmik la hamang ein youthen peh ein bou hei kue, chrang tuei hmaiah amtak keilah hnuhruitu pe hei kue.
	(Luka 9:17) Avan ai ein amphue kon na; akikek poih pueng, am koih ah vawh hrahleihnih ah be kue.
Peter Ein Chrih Adounak
	(Luka 9:18) Amah doeng atairue poet ta cawh kra kue, a ep pa hnuhruitu om uh ein doed hei kue, chrang tu ein kei ha u ti uh aw? Baptisma Johan, afei tu ein Elijah, afei tu ein a ruem mei Sanghmatu khui yei apum thou law bai kue ti la am hlan.
	(Luka 9:20) Nang mih ein kei ha u nam ti aw? a tinak heiah. Peter ein Fanpuhri ei capa chrih la na krakue ti ein hlankue.
	(Luka 9:21) Cawh hauphi oeh am then nei lah am ngaih nak keilah toek hei kue.
	(Luka 9:22) Chrang Capa kha khuikha nak adoemhe od kom hramca tuei taihnak, tairue bawi tu awn thukhoen tikkhikpuengtu ein ngon u kom ahnuepthum mah thouvei a ti.
	(Luka 9:23) Ka hnuhrui hluepueng hauphi, amah awn amah makrukom, hnueptoe a laklamtung kotkom, niguiseh ti ein avan toek kue.
	(Luka 9:24) Hatulatiah hauphi a hringnak khuihlueh pueng, ahringnak chruekkei. Kei yei hmok la a hring nak chruehpueng ha u phi, a hringnak khui kue.
	(Luka 9:25) Chrangapum mein dek avan a tak kaphi, amah adiah hatu a mangnak om mei yaw?
	(Luka 9:26) Ha u phi kei awn ka thu ah yak pueng kha, chrang capa, a hluengtai nak awn pai yei hluengtai nak awn fanchrang cim mei hluengtai nak awn a lawah aniei hamla yak kei ni.
	(Luka 9:27) Atangkik kan then u ei: cawhah duei u pueng avang kha Fanpuhri ei ram oeh am hmuhpha ei chrueih sihnak oeh nuem tang u ei ni.
Muei Thawnghlai Nak
	(Luka 9:28) Cawhtu a toekkhap hnuepred aphoen konna, peter, Johan awn Jame mi khahpuei heiein cungla tairue eilah kai u kue.
	(Luka 9:29) Atairue hnuiah, a mikhmai ahalah kralaw ein a suisak kahkhayek ein bawkkue.
	(Luka 9:30) Ani awn chrang pahnih thu u kue; Anni kha Moses awn Elijah la krakue.
	(Luka 9:31) Hluengtai nak awn danglaw nih ein a silawei mawng toekuein, khacawh kha oehsoupha ein Jerusalem mah aniei fannah kuemkue.
	(Luka 9:32) Peter awn ani awn om hmaih u pueng kha ngam u kue, khanaphi am let lawah, ani awn chrang pahnih duei hmaih u ein a hluengtai nak hmuh u kue.
	(Luka 9:32) Aden nei ka amceh hnuiah, Peter ein Jesu la, Bawipa, cawhkha nim omnak kei lah ni he kue; paw pathum nim sa e: apum nangngei ham, apum Moses ei ham, apum Elijah ei ham a tikha oeh hmat khai u kue.
	(Luka 9:34) Khacawh a toek hnuiah, vangmei yein hlowphei ein; vangmei khuila am luhah, krihe u kue.
	(Luka 9:35) Vangmei yei awi law pueng kha, cawhkha ka capa ni, ka hruei ni, a thu ngai u tih kue.
	(Luka 9:36) Awi yein a toek poet ta, Jesu amah doeng om kue. Akhapoetta hatu phi am hmuh ha u phi oeh then u ein aduem la om u kue.
Hmueichrathe Ei Omnak Tongpaca Cimnak
	(Luka 9:37) A ngoi hnuep pa, cung lam ei krum law u ein ani awn chrangada chrum u kue.
	(Luka 9:38) Chrang pring khuiyei apum mein, vikein, Bawipa, rennak awn kacapa nan boenpek keilah kan panakue, hatulatiah anikha kaca pum doeng lah kra kue.
	(Luka 9:39) Ani khawram mein pangein vikpalai ein; tuengdang ngeilah fit ein a rong ah aform lut law kue. Ani a cehtak kei kuei ein lembaisak ein ta hruet kue.
	(Luka 9:40) Kha cawh hnuhruitu ein amtuh ei la kapana hei ein phi, oeh tuthlot u kue.
	(Luka 9:41) Jesu ein, nangmih yumnak oehom ein nam latprakpueng canautu, hatu kruk kah kanom pueiukom, kan ueh u kaw? Naca cawhla lawpuei ti ein hlan hei kue.
	(Luka 9:42) Amaw alawhnuiah, khawram mein dek kah fit ton ein tuengdangsak kue. Khanaphi Jesu ein hmueichra the tam in amaw cang sak ein a pai pe bai kue.
	(Luka 9:43) Chrang avan nein Fanpuhri ei huham hmuh u ein coei u kue. Jesu ei a bitu awn chrang poeng coei boeih u kue. A hnuhruitu Jesu ein toek hei kue.
	(Luka 9:44) Cawh ei thu tu nam hna awn ngai u na hmat u: hatulatiah chrang capa kha chrang tuei kut tah ap nak om law ei a ti.
	(Luka 9:45) Khacawh ei thu amni yih nak awn, oeh ya lam u ein. Kha cawh ei mawng doed tei la phi krih u kue.
Hau AbauSoeih
	(Luka 9:46) Amni khuiah ha u abau soeih la akra hnuhruitu ammah taih kru u kue.
	(Luka 9:47) Jesu ein am lungsin khui la am ngaihtueh hmat ein amaw la ein a ep pah duei hsak kue.
	(Luka 9:48) Ha u phi cawh ei amaw kaming awn dou pueng kha nid ou pueng lah kra ein, ha u phi ni dou pueng kha ni tuei law pueng dou pueng lah kra kue; hatulatiah nang mih nam van khuiah ayawi soeih la kra pueng ha u phi nang mih ah abau soeih la kra kue a ti.
	(Luka 9:49) Johan nein, Bawipa, naming awn khawramtu tut hei pueng chrang apum ka hmuh kue, ani oeh nim rui toem hmaihnak awn kam mana ei yaw ti ein hlan kue.
	(Luka 9:50) Jesu ein, ani oeh ma na u;
	(Luka 9:51) Ha u phi oeh ni taih u pueng kha nang mih vang ngei ni ati nak hei.
Samarituei Taihnak
	(Luka 9:51) Akainak kei hnuep ayoelawah Jerusalem la ceheila ngaih nak omkue.
	(Luka 9:52) Ahmaila khawthoei ana tueima kue. Ani ei hmok Soemphran nei la samarituei khaw apum mah lut u ein bilou u kue.
	(Luka 9:53) Khanaphi Jerusalem la a cehhluenak awn ani oeh dou u kue.
	(Luka 9:54) Ahnuhrui rawi Johan awn Jame mein khacawh an hmuhah, Bawipa, fan lamei mei law kom kan khum heiyei nayahlue aw? anti;
	(Luka 9:55) Hlat ein a tamrawi, hatumueih ei Hmueichra nantak oeh nan hmat kue; Chrangcapa kha chrang tuei hringnak dieilah oeh law ein, khuihei yeilani a law ti ein.
	(Luka 9:56) Khaw fei la ceit u kue.
Jesu Hruiyei Aphu
	(Luka 9:57) Lam amceh hnuiah, apum mein "na cehnak ahawlaphi kan hruiyei" a ti.
	(Luka 9:58) Jesu ein, hetu ein dekkawk tauein vatu ein khawkhiah butah u kue, khanaphi chrangcapa kha a lusoennak keihaw hmun oeh om kue a ti.
	(Luka 9:59) Chrang feilah nih hrui a tinakah, ani ein, Bawipa, alam mala kapai ka cuemma tang nge a ti.
	(Luka 9:60) Chrangsitu ein am chrangsi cuem u seh a tinak; khanaphi nang ngei hmok la ceit na, Fanpuhri ei rammei mawng ahawaphi toek a tina.
	(Luka 9:61) Akhamueihla afei yein a toek, Bawipa, kan hruiyei, khanaphi alammala im lameitu kutpangnak ni bi sak ma a ti.
	(Luka 9:62) Jesu ein, ha u phi tukchra a kut tah pom kom, hnulah mang pueng kha Fanpuhri ei ram awn oeh koihvaih kue a ti.
Chapter 10
Chrihkip Tueihnak
	(Luka 10:1) Bawipa ein cawh ei chrihkip a som kon na, a ceh nak kei khawpuei poeng awn hmunpoeng lah panih ci tueima he ikue.
	(Luka 10:2) Cangah ei dahe ein phi, bi bi tu yawi ca kue a ti nak hei; khatiein bi lou u puengtu a cangahnak la bawipa ein cangat a tueih ei la tairue u.
	(Luka 10:3) Ceit u, hetu ei hmuah Totu mueih la kan tueih u.
	(Luka 10:4) Nguiip, yawngya, khawdawktu oeh thoem u; lammah hauphih kut oeh pang u.
	(Luka 10:5) Hatu immah namluh aphih, cawh ei im mah dimnak om seh ti ma u.
	(Luka 10:6) Akhanna kammah a omlah akraah, im fannah nam dimnak om mei; oeh a omma, khacawh nangmih ei la lat law ei.
	(Luka 10:7) Khacawh ei im mah om u na, hatu phi an pek u aw ai u; hatulatiah bi bi pueng chrengrah khin kue. Immei ka imla oeh non veng u.
	(Luka 10:8) Hatu khawpuei ah namluh aphi, nidou u kom, hatuphi nam hmaiah am taklaw ai u.
	(Luka 10:9) Hnat u pueng tu cangsak hei u na, Fanpuhri ei ram mein niet law kue tina u.
	(Luka 10:10) Khanaphi hatu khawpueiah nam luh aphih, oeh an dou u kah, amla ceit u na.
	(Luka 10:11) kei miah kawp pueng nam khawdek kei vut nanma u lah kam khowk kue; khanaphi Fanpuhri ei ram namepla alawh hmat u t ina hei u a ti.
	(Luka 10:12) Kan toek u ei, khahnueppa khacawh ei khaw kha Sodom lah vuk hmuh ngai yei.
	(Luka 10:13) Chorazin! na kamthe kue, Bethsaida! na kamthekue, hatulatiah nang mih an hmuh u kei coeinak Tuere awn Sidon na biei sueah, aruemmah yutnak awn, vuttah ngoi u kueh kungip sui khoen u ei sue.
	(Luka 10:14) Thuchra law hnueppa nangmih kha Tuere awn Sidon khawlah vuk nam hmuh ngai yei.
	(Luka 10:15) Nang kapernaum, khawmik duetlah ngaknak na rah komphi, cei khaw duetla ninemsak u ei!
	(Luka 10:16) Namthu ngai puengkha kathu ngai yei, niphe u pueng ein kei haw ni phe kue; kei ni phe pueng ein ni tuei law pueng haw phe kue.
Yeikrai Nak
	(Luka 10:17) Yeikrai nak awn lat law u pueng chrihkip pein, Bawipa, na ming awn khawram tu kam noeng kue am ti.
	(Luka 10:18) Khawprai mueihla khawmik lamei khawram akruilaw ka hmuhkue ti ein a toek hei.
	(Luka 10:19) Nang mih ruitu awn khawramaitu awn khirai avan nei huham noengnak kan pe u ei. Nang mih hatu einphi oehni khuikha sak u ei.
	(Luka 10:20) Khanaphi cawh ei khawramtu nam noeng lah oeh yei krai u, Nam ming tu Fankhaw lah am ruk la mah yei krai u a ti.
	(Luka 10:21) Akhapoetta hmueichra Ciim awn Jesu anui lah yeikrai ein, dek awn fannei bawi, hmuhmat u ein yalamthei u pueng tu ah cawh tu na thup ein amawcatuah na phoeilah, pai, nang kan boe na kue. oe, pai, khamueih la na ngaihtueh kha ni kue.
	(Luka 10:22) Pai yein avan poeng ka kut tah ni ap khoen kue, capa haulah akra pai kon na ha u ein oeh hmat kue, pai haulah akra capa awn capa ein a hmat sak hlue konna, ha u ein oeh hmat kue.
	(Luka 10:23) Khanei ahnuhruitu ei la hlatein nam hmuhtu hatuphi hmuh pueng mikkha akamomkue.
	(Luka 10:24) Hatuphi nam hmuhtu Sanghma tuon Hrangpueitu ein hmuhhlue u ein phi, oeh hmuh hei hlot u kue, nam yak tu yahlue u ein phi, oeh yahlot u kue ti ein toek hei kue.
Samari Veh Nuetnak
	(Luka 10:25) Thukhoen tikkhikpueng apum duei ein, bawipa, aloet hringnak rourah ei la hatu ka bi ei? Ti la noekdahnak la doed kue.
	(Luka 10:26) Bawipa ein, thukhoen na hatu mueihla alaw? hatumueihla num nam khe? tiein a doed heiah.
	(Luka 10:27) Ani ein nam bawipa Fanpuhri kha nam lungsin avan, nam Hmueichra avan, nam tharui avan, nam luchrok avan, awn nam imteng nammah mueihla nam yawngnak kei, tiein hlan hei kue.
	(Luka 10:28) Jesu ein na hlan tangkue tiein a toek; cawh bi na hring ngei.
	(Luka 10:29) Khanaphi ani amah dueng pueng la hmoe kru ein ha u num ka im teng? Ti ein Jesu doed kue.
Samari Chrangveh
	(Luka 10:30) Jesu ein hlannak a toek, Tongpa apum Jerusalem meika Jericho la a cehah ru ai tu awn chrum u kue. A suisak suh pe u ein am paih, a sih law hlue ah taguet u ein ceit u kue.
	(Luka 10:31) Akamomla tairue apum lam ma acehah ani hmuh ein lamkeu vangah pheng ein ceh ta kue.
	(Luka 10:32) Akhamueihboela levi apum phi, khacawh ei hmun apha law ah hmuh ein, lamkeu vang ah pheng ein ceh ta kue.
	(Luka 10:33) Khanaphi samari chrang apum, dungceit pueng ein, a omnak pha ein a hmuhah re kue.
	(Luka 10:34) Ani ei la ceit ein a lemtuah situi awn pucuengtui hlon ein cuhni awn pin ein amah ei se fanna ngoih sak ein im la ceh puei ein coeicau kue.
	(Luka 10:35) Angoi hnuep pa, denari pahnih lou ein im ngoeng pueng pe ein ani coei yoe; hatu phi boeih pueng poeng, ka lat law ah kan thung ngei a ti nak.
	(Luka 10:36) Cawh ei pathum tu ah ha u num ruai tuei kutkhuila sut pueng chrangngei imtengla na ngaih? the a ti.
	(Luka 10:37) Ani ei fanna rennak dangsak pueng lah kra kue a ti. Khanei Jesu ein, ani a toek, ceit na akha mueih la bi a ti nak.
Martha Awn Mary
	(Luka 10:38) Jesu awn a hnuhruitu dungceit u ein, khaw apum mah sut u kue; Martha ming na pueng nutong ein dou hei ein a yinnak kei lah a im khuila lut u kue.
	(Luka 10:39) Ani ah a nau Mary ming na pueng om ein ani kha Bawipa ei khaw ep pa ngoi ein thu ngai kue.
	(Luka 10:40) Martha kha soemphran nei tuon luelawi ein ani eila ceit ein, bawipa, ka nau vein ni rawk ein ka mah doing ein avan ka bi, na roeng kue ne? an bawm mei la toek a ti.
	(Luka 10:41) Jesu ein Martha, Martha, adoem he bi ei mawng ein ni luelawi bawngbai sak kue.
	(Luka 10:42) Apum doing ni a ngaih, Mary ein aveh hruei khoen kue, ani ei khacawh oeh lawh pek hlot tei ti ein hlan hei kue.
Chapter 11
Jesu Ein Tairuening Theithang Nak
	(Luka 11:1) Cawhkha hmun apummah Jesu a tairuepoetta krapuenglah kra kue. Aripkonna, hnuhrui khui yei apum mein, Bawipa, Johan nein a hnuhruitu a theithang hei mueihla tairue ning ni theithang u a ti nak.
	(Luka 11:2) Nam tairue ah nam toek kei kha: Pai, naming hluengtai seh, na ram om law seh.
	(Luka 11:3) Hnueptoe kam ai yei ahnueptoe ni pe u.
	(Luka 11:4) An katnak u kam ngaihsim mueih la Kam katnak ni ngaisim u. Sueksawnak khui la oeh ni ceh sak u.
	(Luka 11:5) Avaiyeisueah nang mih ei apum mah puei apum om ein thanthungah a puei yei imla ceit ein kapuei vaipi pithum ni pu a tinak.
	(Luka 11:6) Dunglamei ka puei kei yei la lawein a hmaiah ka kroengngei hatuphi oeh ka takue a tinak.
	(Luka 11:7) Oeh ni ueh oih, thawh ka khaikhoen ein amawtu haw kam ip khoen kue; hatukuaw kan pek keila oeh kathou hning kue ti ein im khui yei ka hlan kue.
	(Luka 11:8) Kan then u ei, hatukuaw pek keilah oeh thouhning einphi, ani kha a puei lah kra ein, a thanak heon thou ein a ngaih chrue ani pe kue.
	(Luka 11:9) Khatiein kan toek u ei, thoeh, khacawh ni pe u ei; yap, na hmu ei; khoek, ni hmong u ei.
	(Luka 11:10) Ha u phi thoeh pueng rah ei; ha u phi yap pueng hmuh ei; ani ei la khoek pueng hauphi hmongpe u ei.
	(Luka 11:11) Avaiyeisuelah pailah nam krapueng nang mih a ca ein nga a thoeh ah, nga ei hungah ani ein rui pe ei yaw?
	(Luka 11:12) Ani ein atui a thoeh ah khawramai pe ei yaw?
	(Luka 11:13) Athehla nam krapueng ein haw ya, nam ca hatu mueih aveh pek kei nam hmat kue. Ani ei la thoeh u pueng tu ah Fankhaw lah om pueng nam pai yein hmueichra Ciim pengai yei lah oeh kra aw ti kue.
Jesu Awn Beelzebub
	(Luka 11:14) Jesu ein khawram a ang tut ein khawram a ceh kon na, ang pueng chrang thuthei kue; chrang tu coei u kue.
	(Luka 11:15) A vang tu ein khawramtu kruem pueng Beelzebub awn ani ein khawramtu tut kue am ti.
	(Luka 11:16) Afeitu ein, am noekdah hlue la, Fan lamei coei nak tu ani ei la, am thoeh.
	(Luka 11:17) Khanaphi am ngaihtuehtu hmat ein, hatu ram phi am mah amtaiah dikam u ei; im khui apum am tairakah kruh u ei.
	(Luka 11:18) Akhamueih la khawram phi am tairak la akra ah, am ram hatumueihla duei hlot tei? Hatulatiah nangmih ein Beelzebul awn khawramtu katuh eilah namtoek.
	(Luka 11:19) Beelzebul awn khawram tu katuh lah akra ah, nam ca tu ein ha u on num am tuh? Khatiein am ni kha nang mih thu nichra u pueng la kra ei.
	(Luka 11:20) Khanaphi Fanpuhri ei kutpring awn khawram tu katuh lah akra ah, nang mih ah Fanpuhri ei ram su tlaw ei.
	(Luka 11:21) Thamah pueng chrang apum licim akuem awn im a ngoeng lah akra ah, a khawhchram tu uep khoeng ngei.
	(Luka 11:22) Khanaphi thamah ngai pueng chrang apum mein tukom a noengah, a licim avan lawh pe kom a ngaih u khawhchramtu pai nih ei.
	(Luka 11:23) Kei vang ah oeh ompuengkha ka railah kra kue. kei awn a toeng lah oeh krumboem pueng kha phrengtaisak pueng lah kra kue.
	(Luka 11:24) Chrangapum mei khui yei khawram a luh law kon na, tui oeh om ein hui pueng hmun a hueinak la yap ein hatu hmun phi oeh a hmuh ah, ka lawnak kei im la ka la bai yei ti kue.
	(Luka 11:25) A sut law ah, kha cawh ei im ahoeng hmuh ein.
	(Luka 11:26) Ceit ein amah la thehngai pueng khawram parih khue ein akha la lut u ein om u kue; khacawh ei chrang ngei a hnu lah akra kha ayanma lamei lah thehngai kue.
	(Luka 11:27) Jesu ein cawhtu a toekhnuiah, chrangpring khui yei nutong apum mein khue ein, nang nipoina pueng caim awn suk nitui pueng kha, Akam om kue at iah.
	(Luka 11:28) Bawipa ein, Fanpuhri ei thu yau ein ngai u pueng kha am kamom ngai kue ti ein vanglam meitu toek hei kue.
Jonah Hmatnak
	(Luka 11:29) Chrang tu am doem law ah Jesu ein a toek, cawh ei chrang tukha chrang thetula kra u kue; cawhtu ein hmatnak am thoeh, Jonah ei hmatnak konna hatu hmatnak oeh hmuh hei yei a ti.
	(Luka 11:30) Jonah kha Ninevite tu ei hmat nak lah akra mueih la, chrang capa kha cawhei chrang tu ei hmatnaklah kra kue.
	(Luka 11:31) Thuchra lawah cawhei chrang tu ei vanglam mah cum vang ngei Hrangpuei nu dueikom disak hei yei; hatulatiah ani kha Solomon nei hmuhmatnak ngai yei lah leidek aduet nak kei ka law kue; Boenuh, cawh ah Solomon la bau ngai pueng chrang om kue a ti.
	(Luka 11:32) Thuchra law hnuep pa, Ninevite chrang tu kha cawh ei chrang tu ei vanglammah duei u kom disak hei u ei. Hatulatiah am ni kha Jonah ei thutoek awn yutukue a ti. Boenuh, cawhah Jonah lah bau ngai pueng chrang om kue a ti nak hei.
Pumsa Vangnak
	(Luka 11:33) Haueinphi meiim avang kon na, vawhkhui awn athup lah oeh ta kom a ngoih nak hmunna ni a tak. Khanavah im khuila lutlaw u pueng tu avang awn hmuh u ei.
	(Luka 11:34) Mikkha nam pumsa ei vangnak lah kra kue; Nam mik acilah akra ah, nam pumsa avan vang nak awn be ei; khanaphi nam mik ahmuep pa pumsa avan hmuep khuep pei.
	(Luka 11:35) Khatiein nam khuiyei vangnak oehahmuep peilah ngaihtueh u.
	(Luka 11:36) Khatiein nam pumsa vangnak awn abe khuep la akra ah, khacawh ei khuiah hmuepnak he oeh om kom, avan la vang pheng ngei a ti.
Farisetuei Kamthed Nak
	(Luka 11:37) Khamueihla a toek kon na, ani awn ai hmaih ei la farise apum mein khue law ein im khui la lut ein capawi ah ngoi kue.
	(Luka 11:38) Jesu buh oeh a ai pha ah, thumcamlah kut oeh a sima, farise ein hmuh ein coei kue.
	(Luka 11:39) Bawipa ein, nang mih farise tu ein bei awn phawi pungvang nam cimcaihsak kue; khanaphi namkhuila, nangmih kha ruhtep thedkhad nak awn nam bekhuepkue a ti.
	(Luka 11:40) Chrangru tu, pungvang prang pueng ein khui vang haw prang pueng lah oeh kra aw?
	(Luka 11:41) Khanaphi pek kha akhui lamei awn ruisui pueng lah kra ein, rengca chrang tu pe ta hei, khanah nang ngei ham la avan cim boeih ei.
	(Luka 11:42) Khanaphi Farisetu nam kamthehkue! Hatu latiah nang mih ein, kalamod awn cuenruek awn dum khui ah om pueng ai awk ahnah a ha ha bumgabumoet nam peh ein phi, Fanpuhri ei yong nak awn adueng lah thuchranak hatulah oehnam hmoekue; afeituhaw oehrawkram lah cawhtu nam biei.
	(Luka 11:43) Farisetu nam kamthehkue! Khawhyoihnak hmunah doenkham nak awn kutpang ngei on sinakok ah ngoih nak atung nam yong na kue.
	(Luka 11:44) Nam kam theh kue! hatulatiah oeh dang pueng vui hmun tuon nam toeng kue, khacawh ei fan na ceit veng u pueng chrang tu ein oeh hmat u kue.
	(Luka 11:45) ThukhoenTikkhik pueng apum mein, bawipa, khamueih la nam toek ah, kei mih haw nan toek u kue ti ein hlan kue.
	(Luka 11:46) Jesu ein, Nang mih thukhoen tikkhik puengtu phi nam kamtheh kue! Hatulatiah chrang tu ei fan nah kuei pueng phueih nam doing sak hei ein nam kut pring on haw oeh nam tonhlueh kue ti ein hlan hei kue.
	(Luka 11:47) Nam kamtheh kue! hatulatiah Sanghma tu ei vuihmuntu namsa ein, khacawh kha nam pai tu ei am ngon heilah kra kue.
	(Luka 11:48) Khatiein nang mih kha nam pai tu ei bi nam the ein; hmatsak nak la nam kra kue; hatulah namngon heiein thuemnak vuihmuntu namsak?
	(Luka 11:49) Khatiein cawh ei amawng Fanpuhri ei hmuhmat nak kein, am ni ei la Sanghmatu awn thoeitu katuei hei kom, a vang ngon u kom avang dunghnep u ei a ti.
	(Luka 11:50) Leidek asuen na tuen ein, sanghma tu avan nei sisawisak u kue, cawh ei chrangtu ein yowk u ei;
	(Luka 11:51) Abel nei siah tuen ein Fanpuhri ei im awn krakca ei lakah am ngon Zachariah hrila kra kue; Oe, kan then u ei, khacawh kha cawh ei chrang tu ein yowk u ei.
	(Luka 11:52) Thukhoen Tikkhik puengtu nam kamtheh kue! hatulatiah nang mih ein hmuhmat nak kei hmong nak tawh nam khoem ein; nammah phi oeh nam lut ein lut hlue pueng phih nam mah ei kue a ti.
	(Luka 11:53) Akhannei a ceh kon na, thukhoen tikkhik pueng tu on Farisetu ein oeham yakhlue nak awn vawkgueh nak la, ani ah katnak prummeila ada he doed dam u kue.
	(Luka 11:54) Hatuaw toek law thoih kom pang ngei lah ngaihtueh u kue.
Chapter 12
Fanpuhri Ei Coeicaunak
	(Luka 12:1) Apum awn apum lehkrumoeuk hluesaiueilah, chrangtu adoemhe am krumlawah, Jesu ein alammacuek la a hnuhruitu tuen ein toek hei kue. Chrangveh laseupueng Farise tu ei toi ngaih na u.
	(Luka 12:2) Thuptha wipoeng dang ngei, bunan poeng phoeuvei.
	(Luka 12:3) Hatu phi hmuepkhuiah nam toek poeng, avang nakah yau ei, hatu phih im khuiah nam toek duem, krungmouk fannah soeu u ei.
	(Luka 12:4) Ka puei tu, kan toek u ei, nam pumsa ngon kom, khakon na hatu oehbih baihning u ei oeh krih u.
	(Luka 12:5) Khanaphi ha u nam krih ei kan hmuh u ei, anngon kon u kah, nam hmueichra ceikhuila fithning ngei krih u; oe, kan toek u ei, ani krih u.
	(Luka 12:6) Mupanga phehnih la yoi u pueng lah oeh kra aw? Fanpuhri ein khacawh tuei apum hawya oeh hnih kue.
	(Luka 12:7) Atangla, nam lupum mei lusam tu haw avan khe boeih kue. Oeh krih u; Nangmih kha mutu latah nam phu omngai kue.
	(Luka 12:8) Kan toek u ei, ha u phi chrang tu ei hmai ah ni dou pueng kha, chrang capa ein Fanpuhri ei fanchrang tuei hmai ah ani phih dou vei;
	(Luka 12:9) Ha u phi chrang hmai ah ni ma pueng Fanpuhri ei fanchrang hmai ah ka ma ei.
	(Luka 12:10) Ha u phi chrangcapa thu awn kat na pueng ngaihsim nak rah ei; khanaphi Hmueichra Ciim kat na pueng ha u phi ngaihsim nak oehhmuh hlot tei.
	(Luka 12:11) Kruem u pueng awn ti thei nak om pueng tu ein sinakok hmai la an ceh puei u kah, hatumueih la nam toek kei awn hatu nam toek kei, oeh lue u.
	(Luka 12:12) Akhapoetta Hmueichra Ciim mein hatu na toek kei ni then nei ni.
Hmueichra Ah Khawdeng pueng Mangang
	(Luka 12:13) Chrang pring khuiyei apummein, Bawipa, ka phoei ein imkhuiyei rou anpai yei lah ni toek pe a ti.
	(Luka 12:14) Bawipa ein, nang chrang, nangmihtu ei lak chrauvei lah ha u ein kei nisawm kue num? a ti nak.
	(Luka 12:15) Yakhlue aihnak poeng ngaihna u na phengta u, a tinak hei; hatulatiah chrang apum mei hringnak atak lawh awn oeh khoeng ngei.
	(Luka 12:16) Nuetnak a toek pek hei, talou chrang ngei louvah anuilah ai ni kue a ti.
	(Luka 12:17) Amah ngai kruein, hatu ka biei, ai taknak kei hmun oehomkue a ti.
	(Luka 12:18) Cawh hatumueih la ka bi ei: ka imtu ka phrekom abau ngaila ka sa ei; Akhanna aipoeng awn khawhvehtu tak hei yei ti la ngaihtueh kue.
	(Luka 12:19) Khakonna nang Hmueichra, kum asouna cung eila avehtu na khoep kue, adimreula om na, aw ai na, hlimtui tila ka Hmueichra ka toek kei a ti.
	(Luka 12:20) Khanaphi Fanpuhri ein, nang chrangang! Theng than na na Hmueichra lak nak niin sut tei. Na soemphran hei yei khawhtu hauein yawei?
	(Luka 12:21) Akhamueihla, amah ei ham la khawh khoep ein Fanpuhri ei hmai ah reng pueng awn khacawh ei mang toeng nih kue a ti.
Oeh Lue U
	(Luka 12:22) Ahnuhruitu atoekhei, cawhei amawng kan toek u ei, nam hringnak hmokla, hatu nam ai yei, nam pumsa hmok la hatu nam sui yei lah oeh lue u.
	(Luka 12:23) Hatulatiah ai lah hring nak mang ngai ein suisaklah pumsa mangngai kue.
	(Luka 12:24) Vangaktu ngaihtueh u, am ni oeh thoi, oeh ad u kue; khoemnak khei oeh ta u ein phi Fanpuhri ein bei hei kue; va tu lah nangmih nam phu om ngai kue!
	(Luka 12:25) Nang mih ah ha u num alue nak awn a hringnak khapoet thaphning ngaw?
	(Luka 12:26) Ayawi ca haw ya oeh nam bi hning lah akra ah, hatu lah afei tu ei mawngah nam lue?
	(Luka 12:27) Hatumueih la prongreitu am bau, ngaihtueh u: bi oeh bi, hmuei oeh bih u kue; khanaphi kan then u ei, hluengtai pueng Solomon nei suisak avan nein, rei pai apum mei suisak haw oeh pha hlot kue.
	(Luka 12:28) Nam yumnak yawi ca pueng chrangtu! Tuh ngoi hringein ngoiah meikhuilah fihei prongsai haw, Fanpuhri ein asuisak la akraah, nang mih ni suisak ngaiueilah oeh kraaw?
	(Luka 12:29) Hatu nam awk kei, hatu nam sui yei, oeh yap u na oeh lue u.
	(Luka 12:30) Hatulatiah dekchrangtu ein cawhtu avan thana u ein yaptham u kue; khanaphi cawhtu namngaih nampai yein hmat kue.
	(Luka 12:31) Khanaphi a ram yap u, cawhtu awn nithap u ei.
	(Luka 12:32) Tocatu, oeh krih u; hatulatiah nam pai yein yeinak awn hruei kom ram ni pe u ei.
	(Luka 12:33) Nam katu yoiuna reng pueng pe u; oeh the thei pueng ngui ip tu namah ei ham la prang, aru ei oeh a sutnak awn kridtei oeh a ai nak, oeh boeih hlot pueng Fankhawh yap u.
	(Luka 12:34) Hatulatiah na khawh ei om nak la na lungsin phi om kue.
Ngaih Na U
	(Luka 12:35) Namcawi pinuna, nammei doei u;
	(Luka 12:36) Chruum nak lamei latlaw pueng bawipa, kawt a khoek lawah hmong hrit u ei lah ngoeng u pueng chrangtu mueihla om u.
	(Luka 12:3) Alawah ahmuh law ei lah ngoeng u pueng sai tu am kamom kue; Atang kan toek u, anikha bi bi ei hmok la suisa ein capawi eppa omsak heiein lawkom coeicau hei yei.
	(Luka 12:38) Khawnoed pahnih awn pathummah a lawah, akhamueihla a hmuh ei saitu am kamom kue.
	(Luka 12:39) Cawh hmat u: Aru alawei niin immah ein a hmat teisueah, a im oeh kauk u ei lah ngoeng ngei sue.
	(Luka 12:40) Chrang capa ei a lawnak kei niin oeh nam hmatnak awn nangmih phi soempgan u a ti.
	(Luka 12:41) Peter ein, Bawipa, cawh ei nuetnakkha kei mih aw nan toek u, avan na toek ne? tiein a doed.
	(Luka 12:42) Bawipa ein, am tikkhik pueng ein a saiitu bi pe hei ein akhinkha hnuep pah, awkai teipai u eilah, a somnak ah betak awn ngaihna pueng saiikha haunum? a ti.
	(Luka 12:43) Am bawipa, a lawah a bilawh a hmuh ei saikha a kamom kue.
	(Luka 12:44) Atangla kan toek u, ani ein ataktu avan ani appei ni.
	(Luka 12:45) Khanaphi saiiyein a lungsin khuila a toek, ka bawipa, a lawnak kei souvei tiein, saiinuta awn tongpa, an bawklah pai ein awai ruirek ein omkue.
	(Luka 12:46) Abawipa kha saiiyein laweilah oeh a ngaihtueh nak hnueppah, oeh a hmattei niinnah, lawkom adkhatek kei, oeh yum u pueng awn tahei hmaih u ei.
	(Luka 12:47) Abawipa ei ngaih hmatlang ein ayakhlue oehbilou ein oehngaihna pueng saikha khawvuk anuihmuh ei.
	(Luka 12:48) Khanaphi khacawh oehhmat pueng kha paih eilah katnak bi kom phi, ayawica ni ahmuh kaw. Ha u phi ada pek kei chrang kha ada thoeh na bai u ei. Khawh adoem he ap pei chrangah, adoem he thoehna bai u ei.
Chrih Ein Chrang Abou
	(Luka 12:49) Dekfanna mei law ei lah ka law kue. khacawh ei mei oeh alaw ei chrueih ka yak hlue oeh kuem mei.
	(Luka 12:50) Baptisma ka hmuh ei phi om ein, khacawh ei baptisma oeh ka hmuh ei chrueih luelam nak ka hmuh ei lah kra kue!
	(Luka 12:51) Dek fanna dimnak pek kei lah ka lawh puenglah nam ngai kue ne? Kan then u ei, ka, tainak kei lah ni ka law a ti.
	(Luka 12:52) Tuboeihah tuenkom im khuiah chrang pangatu, pathum awn pahnih la pai law kru u ei.
	(Luka 12:53) Apai awn aca, anawi awn acanu, amark awn acalak, apum awn apum tai u ei a ti.
Niin Hmatnak
	(Luka 12:54) Khanei chrangtu a toek hei, hnikrak vangah vangmei athawh nam hmuhah, khawalaw ei, nam tihrit kue. Nam toek mueih la alawkue.
	(Luka 12:55) Cumvang lamei khaw akhi law nam hmuhah, tungoi khawhlok kei nam tiah, nam toek mueih la kra kue.
	(Luka 12:56) Chrangnila names pueng! khawmik awn khawdek kei akralaw nam hmatein hatulah tuboeih ei niin oeh nam hmat num?
	(Luka 12:57) Hatulah nammah ei hamlah thutang oehnam chranum?
	(Luka 12:58) Thuchra pueng ngei lah narai awn nan ceh hnuiah lammah nan rem mei lah thana, oehkhana thuchra eilah ni soiyei, thuchra ein bawi yei kuttah ni ap kom bawi yein thawng nih chrum mei.
	(Luka 12:59) Kan toek u ei, a hnu soeih ei lawh oeh napek keichrueih thong khui yei oeh na lut law ei a ti.
Chapter 13
Amyut Teila Khuenak
	(Luka 13:1) Akhapoetta chrangavang ein Kalile chrang tu ei si on am keng kru nak boi tu, Pailat tein hnoek kue ti la then law u kue.
	(Luka 13:2) Jesu ein, cawh ei Kalile chrang tu cawhmueih am odkha Kalile fei tu lah boeungai u puenglah nam ngai yaw? a tinak hei.
	(Luka 13:3) Kan then u ei, ka, oeh nam yut tei chrueih, akhamueihla avan nam si ei a ti nak hei.
	(Luka 13:4) Khakonna Jerusalem mah hring u pueng avan lah siloam krak kru ein anan hei moeuk chrang hleired ka ngai u puenglah nam ngai yaw?
	(Luka 13:5) Kan then u ei, Ka, oeh nam yut tei chrueih, akhamueihla avan nam siei a ti.
	(Luka 13:6) Khanei cawh ei nuetnak a toek: chrang apum mein a dum khuiah thei sing ling ein; atheih lawein a boenna hatu oeh hmuh kue.
	(Luka 13:7) Dum ngoeng pueng a toek, Boen, cawh ei theising ngei atheih boen nei la kumthummah ka law ein hatu phi oeh ka hmuh kue. Tu pit tein! Hatulah dekacung ngei? a tiah.
	(Luka 13:8) Bawipa, tusikum doeng, om sak tang, singyung ka veikom dekni phru tang ngei ti ein hlan kue.
	(Luka 13:9) Thengkum mah atheih na hmuh adoeng tah, oehkhanna na chruhpit kaw ti na kue.
Chring Hnuepah Cingkhun Nutong Cangsak nak
	(Luka 13:10) Chring hnuep pah Sinakok apum mah Jesu ein theithang hei kue.
	(Luka 13:11) Nutong apum khawram mein kum hleiliah hnatsak ein, acingkhun ein oeh dueng hlot kue.
	(Luka 13:12) Ani Jesu ein a hmuh ah, khue ein a toek, nutong, hnat tein nichrah khoen kue a ti nak.
	(Luka 13:13) Ani ei fanna a kut taih ein, ani duengbai hrit ein Fanpuhri thangsak kue.
	(Luka 13:14) Khanaphi chring hnuep pah Jesu ein a cangsak lah sinakok bawi kawtheh kue. Bibinak kei hnuepruk om kue, khacawh ei hnueppah lawuna cangnak biuh, chring hnuep pah oeh biuh ti ein sinakokbawi yein chrangtu toek hei kue.
	(Luka 13:15) Bawipa ein a hlan hei, Nang mih chrang nilah nam sepueng tu, chring hnuep pah nam se la, vantang im mei namchrah ein tui nam awksak puenglah oeh kraaw?
	(Luka 13:16) Cawh ei nutongkha, Abraham mei canu lah kraein, khawram mein kum hleiliah akhihkhon, chring hnuep pah oeh cang sak kei ne? ti na hei kue.
	(Luka 13:17) Cawhtu a toek konna, a raitu avan yak u ein, coei yei a bi avan chrang avan nein yei na u kue.
Ancaci Awn Toi Nuetnak
	(Luka 13:18) Khanei Fanpuhri ei ram tikha ha tu num? hatu awn nuet dong ngei? tina hei kue.
	(Luka 13:19) Khacawh kha ancaci awn toeng kue, khacawh chrang ein louein a dum khui ah phuei kue; Bau law ein sing apum la kra law kue, khawkhi ei vatu apramtu ah bu tuh u kue a ti.
	(Luka 13:20) Fanpuhri ei ram hatu awn ka nuettei? Ti bai kue.
	(Luka 13:21) Khacawh kha, nutong apum mein toi lou ein canghnui tongthum mah yuk ein atuilawsak awn toeng kue a tinak hei.
Kawt Cek
	(Luka 13:22) Khanei Jesu kha khawpuei awn khaw catuah a theithang hei khappa Jerusalem la ceitkue.
	(Luka 13:23) Apummein bawipa, khuinak la sutupueng yawica u kuene? tiein a toek kah,
	(Luka 13:24) Kawtcek kah namluh eilah thana u a tinak hei. Hatulatiah kan then u ei, ada ein luei la yap ein phi, oeh luthlot u kue a ti.
	(Luka 13:25) Im mah oetvei thou ein kawt tu akhai ah, nang mih punglah nam duei ein bawipa, kawt nihmong u tila nam khoekah, ahawlamei namlaw oeh kan hmat u kue tikom nihlan u ei.
	(Luka 13:26) Na hmaiah kam awai kue nam tiei, kam khawah nan theithang u kue nam tiei.
	(Luka 13:27) Ahawlamei namlaw pueng nangmih oeh kan hmat u kue, athe bihtu avan, ceituh, nitina u ei.
	(Luka 13:28) Abraham, Isaac, Jacob mion Sanghmatu avan Fanpuhri ei ramkhuiah amluh nam hmuhah, punglah nitut u kom, ngicuihfacep awn nam kiu vei.
	(Luka 13:29) Akhapoetta alaw akrak acum asip pei chrangtu krum law u kom, Fanpuhri ei ram capawiah om u ei.
	(Luka 13:30) Avang hnu pueng ma kom, avang ma pueng a hnu nam hmu ei a ti.
Jerusalem Hmok Jesu Ayoenak
	(Luka 13:31) Akhapoetta Farisetu avang ani ei la law u ein Herod tein ni ngon hlue ein cawhah oeh om, afei la ceit, am ti nak.
	(Luka 13:32) Ceit u na, saui, toek u, tu ngoi awn ngoi raithetu ka tut hei kom cangsak nak ka bi nam hmuh ei, a hnuep thumah ka buenak ka pha ei.
	(Luka 13:33) Khanaphi tungoi awn ngoi awn tiktuh ah dung ka ceittei; hatulatiah Sanghma tang la oeh kra pueng Jerusalem pungvang ah oeh si ei.
	(Luka 13:34) O Jerusalem, Jerusalem, Sanghmatu na ngon hei ein, nang ngei la am tueih lawtu phi, lung awn na voi hei kue. Ainu ein a catu aphra kaiah a khoephei mueihla, na catu na krum sak hei yei ka yakhluenak da einphi, oeh nam ya hlue kue.
	(Luka 13:35) Boen uh, nam im namceh ta kom siuvei; kan toek u ei, Bawipa mingon law pueng a kamom seh! nam tinak nin oeh a pha eichrueih, oeh nan hmuhbai u ei a ti nak hei.
Chapter 14
Chring Hnuep Pah Jesu Ei Cangsaknak
	(Luka 14:1) Chring hnuep pah Farisetu kruem pueng bawi apum mei im mah buh ai la Jesu a cehah, ngoeng khep u kue.
	(Luka 14:2) Akhanna tuiprang neh pueng chrang apum a hmai ah om kue.
	(Luka 14:3) Jesu ein chring hnuep pah cang nak bikha thum cam la oeh kra kue ne? ti ein Farisetu awn thukhoen tikkhik puengtu a hlan hei.
	(Luka 14:4) Buei chrip u kue. Jesu ein anilah ein cangsak ein tu ei yein kue.
	(Luka 14:5) Nang mih khui yei apum mei capa aw, vantang ngaw, chring hnuep pah hongkhui la a luhah, oeh hrued hrit teine? a tinak heiah.
	(Luka 14:6) Oeh hlan hning u kue.
Yintu Nuetnak
	(Luka 14:7) Amtuek kei yintu ein ngoihnak hmunveh amguei a hmuhah nuetnak thu a toek pek hei.
	(Luka 14:8) Chrumnak lah chrang apum mein an khue vah, hmunveh ah oeh ngoi, nang lah hlueng ngai pueng a law ah.
	(Luka 14:9) Nan pahnih ni khue ni pueng law kom, na ngoih nak cawh ei chrang pe ni ti na ei, akhanna yaknak awn anemnak la na ngoiyei.
	(Luka 14:10) Khanaphi ankhue u ka ceit na, anem nak kah ngoi, ni khue pueng a lawah, kapuei, a hlueng nak ah ngoi, ni ti na ei, capawi ah nam ngoi hmaih pueng avan nei hmaiah doenkham nak na rah ei.
	(Luka 14:11) Ha u phi amah ngak kru pueng nem mei, amah nempueng ha u phi yoehnak hmuh ei a ti.
	(Luka 14:12) Amah khue pueng phi ceit ein a toek, hnuep ai, mueh ai, chrang na beiah, na puei tu, na koeinau tu, na pacatu, talou pueng na imteng tu oeh khue hei, ni khue bai u kom, n ithung u ei.
	(Luka 14:13) Khanaphi tui bei nak nam bi ah, a reng, a dauk, a khem, a hroutu khue hei u.
	(Luka 14:14) Oehni thung sah hlot u ei na khuevah, youthen na hmuh ei; hatulatiah chrang duengtu thawh nak nin nah nithungsah u ei.
	(Luka 14:15) Ani awn capawi ah ngoi hmaih u pueng apum mein khacawh a yakah, "Fanpuhri ei ram khui ah awai u pueng tu am kamom kue" a tinak.
Tuibei Nuetdongnak
	(Luka 14:16) Chrang apum mein anuilah thongcik ein chrangada khue hei kue.
	(Luka 14:17) Ai nak khin apha law ah, a saiitu tuei hei ein a tuekah hei tu, law u tu boeih avan poeng kroem kue tila toek sak hei kue.
	(Luka 14:18) Khanaphi am theilai avan toeng kue. Alamma ein, lou ka lei ein boen neila ka ceit tei ni chrah tang a ti.
	(Luka 14:19) Afei yein vantang phinga kalei ein ka noekdah tangngei nichrah a ti.
	(Luka 14:20) Apummein ka chrumah nak awn oeh ka lawhlottei a ti.
	(Luka 14:21) Tueihyoih lawein khacawhtu a bawipa thenkan kue. Im mah a kaw the he ein, khaw puei lam lak tulah ceittele na, a reng, a khem, a dauk, a hroutu cawhla khue law hei a sai ti na kue.
	(Luka 14:22) Sai yein, bawipa, na toek la ka bi khoen ein phi im hoeng hun kue a ti.
	(Luka 14:23) Bawipa ein, khaw pueipung lampuei vong ep la ceit na, am law ei la lingna khue hei, khanavah immah beuei ti na kue.
	(Luka 14:24) Kan then u ei, khue hei tu ha u ein phi ka thawngcik oeh depkam hnuek u kue a ti.
Hnugui Yei Noekdah nak
	(Luka 14:25) Chrang apringhetu awn am cehhmaih ah, hlatein a toek hei.
	(Luka 14:26) Ka ep la law ei ha u phi, a pai awn a nawi, a chru awn a catu, a phoei nau tu on a be tu, amah ei hringnak haw, oeh thuei pueng kha, oe, ka hnuhrui la oeh tang hlot tei.
	(Luka 14:27) Ha u phi amah ei laklamtung oeh kawh la, kei yei lah law pueng, ka hnuhrui la oeh kra hlot tei.
	(Luka 14:28) Nangmih ei apum mein, dek im a sak hlue ah, aripnak hrila kroe ei aphu kheran neilah oeh ngoima ei ne?
	(Luka 14:29) Oehkhanna tungling kom, oeh arip law ah, hmuh u puengtu avan nein nueih na u ei.
	(Luka 14:30) Cawh ei chrang sak kei la tuen law ein hret oeh riphning kue ti u ei.
	(Luka 14:31) Hrangpuei apum kha afei Hrangpuei awn tunih eilah a ngaihah, simthawng awn ani tu law ei chrang simhra awn tuk kah kroe ei yaw tilah ngoi kom oeh ngaihtueh ma ei yaw?
	(Luka 14:32) Oehkhanna, asounak lah afei a ompoetta remmeila ani ein khawthoei tueikom pana ei.
	(Luka 14:33) Khatiein, amah ei koetu avan oeh pe pueng ha u phi ka hnuhrui lah oeh kra hning ngei.
	(Luka 14:34) Khanaphi cikha ni kue; khanaphi ci apaihah, khacawh hatumueih la tuisak bai yei?
	(Luka 14:35) Khacawh kha leiveh awn proksak la oeh nih ein fih ei la kra kue. Yaknak hna ta pueng ein tah ya se a ti.
Chapter 15
To Chruek
	(Luka 15:1) Cawng lawktu avan awn chrangkatu a thu ngai u ei la aep la law u kue.
	(Luka 15:2) Farisetu awn thukhoen tikkhik puengtu ein, cawh ei chrangkha chrangkatu dou ein aih maih u kue tila phuemhring na u kue.
	(Luka 15:3) Khatiein cawh ei nuetnak toek pe hei kue,
	(Luka 15:4) Nang mih ei chrang apum mah To phra tak om, apum chruek kei, kokip awn pako prongah tahruet kom, chruek pueng apum oeh a hmuh pha ei chrueih yap peila oeh ceit tei ne?
	(Luka 15:5) Khacawh a hmuhah, a lengfanna taihkom yeikrai yei.
	(Luka 15:6) Imla a sut law ah, a puei tu awn a imtengtu, khue hei krip kom, niyei puei uh, hatulatiah chruek pueng ka To ka hmuh bai kue! Oeh ti ei yaw?
	(Luka 15:7) Kan then u ei, akhamueihla duenguein am yuttei oeh ngaih pueng chrang kokip awn pakotu latah, yutpueng chrangka apum mei fannah fankhaw lah yei ngai u kue a ti.
Ngui Chruek
	(Luka 15:8) Nutong apumma nguiphega taein phe a chruehah, meiim vangkom im phek kei, khacawh oeh a hmuh ei chrueih ngaih na he kom oeh yap pei yaw?
	(Luka 15:9) Khacawh a hmuhah, a imteng tu on a pueitu khue hei krip ein ni yei puei uh, hatulatiah kachrueh ei ngui ka hmuhkue ti ei.
	(Luka 15:10) Kan then u ei, akhamueihla yut pueng chrangka ei hmok la, Fanpuhri ei fanchrang tu ei hmai ah yei krai u kue a ti.
Capa Chruek
	(Luka 15:11) Chrang apumma tongpa pahnih om kue a ti.
	(Luka 15:12) Amaw ngaiyein a pai a toek, paiyaw, ka yawei rou ni pe a ti ah. Ataktu pairawi kue.
	(Luka 15:13) Oeh soupha ein, amaw ngai a katu khoep ein asounak ramla ceit ein akha la a ngaihnak kalah khawsa ein a koetu poek lak boeih kue.
	(Luka 15:14) Avan acung boeih ah, khacawh ei ram mah khaw kha ein khawdeng nak hmuh kue.
	(Luka 15:15) Khatiein ramchrang apum mei tueih yoih eila amah ceitein a bawi yein vowktu beiyeila a loula la tueikue.
	(Luka 15:16) Vowktuei am ai beitoi haw aihluesai yeilah abungtoi ein ha u ein phi hatu he oeh bei kue.
	(Luka 15:17) Amah thuem law kru ein, ka paiyei imla tueih yoih hatu yat phi ai u ein phue u kue, cawhah ka toilah ka si law ei!
	(Luka 15:18) Ka duei kom pai yei la ka ceit tei, pai yaw, nang awn Fanpuhri kan boeuna ni kue.
	(Luka 15:19) Ca la nan khue veilah oeh ka kawih ein, na tueihyoih ei chrang apum la nita ka ti kom, ka toek kei tila ngaihtueh kue.
	(Luka 15:20) Khanei ani duei ein a pai yei la ceit kue. Asounakla a law hnuiah, a pai yein hmuh ein, a rennak awn kawi yei lah dong ein hngoed kue.
	(Luka 15:21) Aca ein, pai yaw, nang awn Fanpuhri kan boeuna ni kue. Cala nan khue veilah oeh ka kawih he kue a ti.
	(Luka 15:22) Khanaphi a pai yein a saitu a toek hei, toehyih ani soeih hlaw te le u na vaih sak u, a kut ta kutcuep nak sak u na, khaw dawk thuih sak u;
	(Luka 15:23) Vantang athau law puei u na ngon u, nim aw ai ye a ti.
	(Luka 15:24) Hatulatiah cawh ei ka ca kha si pueng hring aw bai ein chruek pueng hmuh bai la kra kue ti ein hlimtui yeikrai u kue.
	(Luka 15:25) Lou la mei a cahram law ein im a pha tom ma, lamnak kei tum khong ya kue.
	(Luka 15:26) Sai khuiyei apum khue ein hatulah cawhtu akra ti la luemhled kue.
	(Luka 15:27) Ani a toek, na nau law ein, na pai yein vantang athau he ngon pe kue, hatulatiah ani kha rai cang ein adimreu ca la hmuh bai la a ti.
	(Luka 15:28) Khanaphi aca hram kha kawtheh ein im khui la oeh lut ein; a pai ceit ein ani hloep kue.!
	(Luka 15:29) Kumadoemhe kan coeicau ein natoek oeh ka ngaihnak oeh omkue, khanaphi kapueitu awn kam hlimtuinak kei lah meca apum haw oeh nan pe kue a ti.
	(Luka 15:30) Khanaphi pum yoi nutatu awn ruitoem u ein na khawh tu avan didampueng cawh ei naca a law ah, vantang athau he na ngon pe kue a ti.
	(Luka 15:31) Kaca, nangkha aloe tla ni om hmaih ein ka koe avan kha na koe lah kra kue a ti nak.
	(Luka 15:32) Khanaphi cawh ei na nau kha si ein hring law bai pueng, chruek pueng hmuh bai lah kra ein yeikrainak awn nim bi la kra kue a pai yein a ti.
Chapter 16
Oehdueng Pueng Khawhkhoem
	(Luka 16:1) Khanei Jesu ein a hnuhruitu phi a toek hei. Ta lou ein ngui nueng pueng apum om kue, khacawh ei nguinueng kha a bawi yei khawh poeklak kue ti la am chrak.
	(Luka 16:2) Ani khue ein a doed, na mawng kayak kha hatu mueihla num? ngui na khoemnak thanthetu ni pe. Ngui oeh na khoem mei a ti nak.
	(Luka 16:3) Nguikhoem amah toek kru ein, ka bawiy ein nguikhoem bi anlawh pekah moe? lai oeh ka bi hning ngei, thoehchrah ei la phih yak kei lah kra kue.
	(Luka 16:4) Nguikhoem la oeh ka kra ah, chrangtu ein am imam andou u keilah, hatu ka bi ei ka hmat kue ti ein.
	(Luka 16:5) Abawi yei nguipuh u pueng apumci khuehei ein, ka bawipa ei hatu yat num na pu? Ti ein alam ma a doed.
	(Luka 16:6) Ani ein situi noennak kah phra a ti. Khanei ani a toek, na thanthe louna ngoi tele na, ngakip laru a ti nak.
	(Luka 16:7) Khanei hatu yat num canghum napu ti ein afei a doed ta, ani ein, noen nak ah phra a tiah. Na thanthe lana chredkip laru a tinak.
	(Luka 16:8) Oeh dueng pueng nguikhoem a bawi yein ngak kue, hatulatiah khaihlang nak awn ani ein thaplam thei kue.
	(Luka 16:9) Hatulatiah cawh ei leidek chrang tukha am mah ei ngaihla am boeikrak kruah, vangnak kei catulah khukhai ngai u kue.
	(Luka 16:10) Ayawi ca ah betak pueng kha adoem maphih betak awn om mei; ayawi ca ah oeh betak pueng kha adoem maphih oeh betak kei.
	(Luka 16:11) Khatiein nguidoem cungnak ah, oehna betak lah akraah, taklawh tangngei lah hauein niuepna ei?
	(Luka 16:12) Chrangfei tuei amkoe ah oehna betak la akraah, namah ei koelah khacawh ha u ein nang nipe ei?
	(Luka 16:13) Bawi pahnih eibi sai yein oeh bi hning ngei; apum thuei kom afei yawng na ei, apum doenkham kom apum rawkram mei. Ngui awn Fanpuhri ei bi oeh na bi hlot tei.
	(Luka 16:14) Ngui yawngna u pueng Farisetu ein cawhtu avan ngai u ein nuei ring u kue.
	(Luka 16:15) A toek hei, chrang tuei hmaiah namdueng puenglah namngai kru kue, khanaphi nam lungsintu Fanpuhri ein hmat kue; hatulatiah chrang tuei hmuah ngakkru kha Fanpuhri ei hmai ah proksak pueng lah kra kue.
	(Luka 16:16) Thukhoen awn Sanghmatu ein Johan hrila, Fanpuhri ei ram thuthang ni toek u kue; khacawh ei khui la luei hmok chrangtu khaiban kru u kue.
	(Luka 16:17) Khanaphi thukhoen khui yei camai adek athed latah, dek awn fan athed yoei ngai yei.
	(Luka 16:18) Ha u phi achru rawk ein afei chru na pueng kha boeupueng lah kraein am rawk chru na pueng phi chrangchru kat na pueng lah kra kue.
Talou Chrang awn Lazarus
	(Luka 16:19) Talou chrang apum kha, cusen onna hniveh awn satseh kruein, ahlimla hnueptoe awai ein, yeinak awn khaw sah kue.
	(Luka 16:20) Lazarus ming na pueng khawdeng chrangkha, apumsa avanna hlutna ein akawt kengah yoenkue.
	(Luka 16:21) Talou chrang ngei capawi yei bawh pueng ai hlue sai kue. A neh lek u ei la ui tu lawh u kue.
	(Luka 16:22) Khawdeng chrang si ein Abraham mei ep la fanchrang ein thak kue; Talou chrang phi si ein cuem u kue.
	(Luka 16:23) Ceikhaw lah khawvukdeih a hmuh hnui ah, ha mang ein asounak la Abraham awn a ep pei Lazarus hmuh kue.
	(Luka 16:24) Pai Abraham, ni ren na, mei khuiah khawvuk ka hmuh ein Lazarus tueilaw, kalei asuep pei hmokla, akutpring tuiah hluh kom, adong awn ni sun se tiein khue kue.
	(Luka 16:25) Abraham mein, ka ca, na hring poet ta na bawimang ein, Lazarus a khawdeng thuem moe, tuboeih cawhah ani lunghnim nak hmuh ein nang khawvuk na hmuhkue tiein hlankue.
	(Luka 16:26) Khakawnna nim lakah hongnu omein khatiein cawhei ka nangmih eila lawhlue puengphih oeh law hlot tei, khalamei ka cawhla ha u phi oeh ceit hlot tei a ti nak.
	(Luka 16:27) Talou chrang ein, ka pai yei imla lazarus ni tueih pe ti ein a panak.
	(Luka 16:28) Hatulatiah ka nau panga om ein ngaih na u kom, cawh ei khawvuk hmulah oeh am laweila vaw toekseh a ti.
	(Luka 16:29) Abraham mein, amniah Moses awn sanghmatu om kue; Amni ei thu yause a ti.
	(Luka 16:30) Ani ein, ka, pai Abraham, siu pueng khui yei apum aceh ei sueah, yut u ei a ti.
	(Luka 16:31) Abraham mein, amni ein Moses awn Sanghma tuei thu oeh am ngai hah, sihnak kei thou pueng apum mein haw am ni oeh sueksaw hlot tei ni a ti.
Chapter 17
	(Luka 17:1) Ahnuhruitu a toekhei, katnak kei mawng om thei kue, khanaphi katnak kei om law sak pueng a kamtheh kue!
	(Luka 17:2) Cawh ei a maw tu khui yei apum kruk toeng sak pueng kha a hueiawah sumawikom, tuilithuk khuilah fihkha ani ei hamlah ningai yei.
	(Luka 17:3) Ngaihkruna u! na koei nau vein an katnak ah, tam na; a yutla akra ah, ngaisim.
	(Luka 17:4) Hnuep poet ta, lengrih an katnak lah akra ah, rihvei lawkom, ''ka yutkue'' a tiah, ngaisim.
	(Luka 17:5) Thoeitu ein bawipa, ''kam yumnak doemsak!'' amti.
	(Luka 17:6) Bawipa ein, ancaci awn toengpueng yumnak natak lah akraah, theisingla na pramah la dawkkruna, tuiliah lingkru na tiah, na thu ngai yei.
	(Luka 17:7) Nam sai apum, lai yaw nowk kei, Toaw thoempueng, pronglamei khuiimla aluhlawah, ngoilawna ai hrit hauein nam ti ei yaw?
	(Luka 17:8) Ka ai yei hatukuaw soemphrana, biloukru, ka awk ai poetta ningoeng, khakonna ni na awkaikaw, oeh nam tina eiyaw?
	(Luka 17:9) Atoektu a bilah, sai naboeni tinaaw?
	(Luka 17:10) Khatiein nangmih phi, an toek u avan nambi konna, oeh koihvaih pueng saitu; maton nimbi kon na hatu oeh nim bih kue ti u a ti.
Nehthe Chrangpahra Cimcaihnak
	(Luka 17:11) Jesu Jerusalemla, a cehah, Kalile awn Samaria ramlak lah ceit kue.
	(Luka 17:12) Khawapum ma a sutlawah, ani hmuh eilah asounak ah, nehthe chrang pahra duei u kue.
	(Luka 17:13) Am owi athanghe awn Bawipa, Jesu, niren u! am ti.
	(Luka 17:14) Ahmuh hei ah, a toek hei; Ceit u na, tairuetu vawhmuhkrusak u ti na hei ein, amceh hnuiah am van cimboeih u kue.
	(Luka 17:15) Am ni khuiah apum cim pueng lah a hmuhkruah, latbai ein athang helah Fanpuhri thangsakkue.
	(Luka 17:16) Akhaw ep pa kawp ein boena kue. Anikha samari chranglah kra kue.
	(Luka 17:17) Jesu ein, pahra cimpuenglah oeh kra aw? tiein a hlan hei. Pako tu hawanum am om?
	(Luka 17:18) Cawhei khuifei konna, lat law ein Fanpuhri thangsak pueng apumphi oeh namhmuh kuene?
	(Luka 17:19) Duei na ceit, na yumnak kein nicangsak kue a tinak.
Puhri Ei Ram
	(Luka 17:20) Fanpuhri ei ram ahawtiah law ei tila Farisetu law u ein am doed ta, Fanpuhri ei ram kha mik awn hmuhla oeh kra kue, ti ein a hlan hei.
	(Luka 17:21) Cawh ah boen u, khawla boen u, ti ah toek kei lah oeh kra kue! Hatulatiah Fanpuhri ei ram kha nam thungah om kue a ti.
Lenghnih Lawnak Mawng Toeknak
	(Luka 17:22) Ahnuhruitu a toek hei, chrang capa ei khawhnuep hueuepoet nam hmuh hlue  nak kei hnuep sutlaw ei, oeh namhmuh hlot tei.
	(Luka 17:23) Cawhah boen! khawla boen! Ni ti na u ei; oeh ceit u, oeh hrui hei u.
	(Luka 17:24) Khawprai yei alaih mueih law ei, khawmik vanglam lah alaih kha, khawmik afeivang lah asuemueihla, chrang Capa ei hnuep kra law ei.
	(Luka 17:25) Khanaphi ani alam ma lah cawh ei chrangtu ei taihsan nak awn dunghnep nak ada he um mei.
	(Luka 17:26) Noah ei lakthak mueih la, chrang Capa ei a khaw hnuep phi kra law ei.
	(Luka 17:27) Kongkhuila Noah lut ein tui yin nein avan muesi hei ein am di hri la, chruum nak, chrunglasak nak, awknak, ainak, biuhkue.
	(Luka 17:28) Kha cawhkha lawtah ei lakthak awn toengkue, awknak, ainak, leihtuk nak, yoihtuk nak, lingthawi nak, sawngsak nak, bi u kue.
	(Luka 17:29) Fan lamei katmei khawalawh ein amdilaw boeihah, Lawtah ein Sodom khaw a cehtak hnuep awn akra toeng kue.
	(Luka 17:30) Chrang Capa adanglaw hnuep pei awn khacawh toengngei.
	(Luka 17:31) Khahnueppa, krungfanna om pueng chrang apum, im khui lamei a katu lou veilah oeh krum se, akhamueihla lou la om pueng chrang apum oeh lat se.
	(Luka 17:32) Lawtah ei chru thuem u oe.
	(Luka 17:33) Ha u phi amah ei hringnak thungdah ein thana pueng a hringnak chruek kei, a hringnak chruek pueng ha u phi a hringnak khui yei.
	(Luka 17:34) Kan toek u ei, khacawh ei thanna ihkong apum ma chrang pahnih ippei, apum lakom, apum poih hruet tei.
	(Luka 17:35) Sumdeng hmaihni pueng nutong rawi apum lakom apum poih hruet tei.
	(Luka 17:36) Laila omnih pueng patongrawi; apum lakom apum poihguettei a tiah.
	(Luka 17:37) "Bawipa ahaw a num?" ti uh ein am hlannah, rowk kei om nak la, langtatu krum u ei ti na hei kue.
Chapter 18
Nutong Ngei Thanak Awn Tairuenak
	(Luka 18:1) Ahawtiahphi oeh hailatla tairue ei la, nuetnak awn hmuhtheh ein toek hei kue.
	(Luka 18:2) Khaw apum mah chrang hatu lah oeh hmoe ein Fanpuhri phi oeh krih pueng, suki apum om kue.
	(Luka 18:3) Akhacawh ei khawah hmeinu apum om kue, Ani eila law ein, ka rai awn kan lak ni toek pe a ti.
	(Luka 18:4) Akhapoetta ani ein oeh ya hlue ein; khakonna amah toek kru kue, chrang hatulah oeh ka hmoe ein Fanpuhri haw oeh ka krih ein phi:
	(Luka 18:5) Cawh ei hmeinu ein niueh oih kue, thu ka chrape ei, oehkhanna law doei kom, ni bawngbai sak kei ti kue.
	(Luka 18:6) Bawipa ein, oeh dueng pueng su ki ei thu achra ya u a ti.
	(Luka 18:7) Hnuep awn than ani ei la vikupueng a hruei tuei hmok la, Fanpuhri sawksue kom, oeh law puei la sousi nahei yei yaw? a ti.
	(Luka 18:8) Kan then u ei, ani ein amni ei hmokla lawpuei hrittei. Khanaphi chrang Capa dekfanla a lawah, yumnak hmuh ei yaw? a ti.
Farise Awn Cawnglawk
	(Luka 18:9) Ammah dueng puenglah ngaih kru ein, chrangfei hatulah oeh hmoe u puengtu avang ngei halah cawh ei nuetnak a then hei.
	(Luka 18:10) Bekim khuila tairue ei la chrangpahnih ceit ni ein apum kha Farise, afei kha cawnglawk la kra kue.
	(Luka 18:11) Farise kha amah ei mawng duei ein cawh mueihla tairue kue: Fanpuhri, keikha afei chrangtu mueihla, ruknak, oeh duengnak, luiluknak, cawnglawk pueng mueih la oeh ka kralah Fanpuhri kanboenah kue a ti.
	(Luka 18:12) Chrinoetta hnihvei buh ka yeihkue; ka rah avan nei bumhra ah bumoet ka pe kue,
	(Luka 18:13) Khanaphi cawng lawktu avang asounak ah duei u ein khawmik la ammik haw oeh yoek hlue u ein, am krang bei u ein Fanpuhri kei chrang thawih ni ren ti ein tairue kue.
	(Luka 18:14) Kan then u ei, cawhei chrang a imla ceit ein afei lah duengngai kue; hatulatiah ha u phi amah ngakkru pueng nem mei, amah nem puengkha ngak nak rah ei ti na hei kue.
Jesu Awn Amawtu
	(Luka 18:15) Asun hei yei la am catu law puei u kue, hnuhruitu ein am hmuhah tamhei u kue.
	(Luka 18:16) Khanaphi Jesu ein khue hei ein amawtu ka ep la lawsak hei u a ti, oehmah hei u, hatulatiah cawh mueih tu einni Fanpuhri ei ram am koenak kaw tina hei kue.
	(Luka 18:17) Atang kan toek u, amawmueihla Fanpuhri ei ram oeh dou pueng ha u phi oeh lut tei a ti.
Bawimang Chrangmaw
	(Luka 18:18) Juem pueng ein a doed, Tikkhik pueng, veh, aloet hringnak rou rah eila, ha tu ka bi ei? Ti ein doed kue.
	(Luka 18:19) Jesu ein, hatulah kei aveh la nankhue? Fanpuhri doeng konna ha u phi aveh oeh om kue a ti.
	(Luka 18:20) Thukhoen nam hmat kue, oehnam luiluk kei, chrang oeh nam ngon nei, oeh nam ruk kei, nam rai oeh oek u, namnawi awn nampai doenkham u.
	(Luka 18:21) Ani ein, cawhtu avan ka maw poet ta kagui khoenkue a ti.
	(Luka 18:22) Khacawh Jesu ein a yakah, Jesu ein, nangah apumdoeng ngaih hun kue. Na koetu avan yoi na, rengu pueng natei heiah, Fankhawlah khawh nata ei, khakonna niguilaw a tinak.
	(Luka 18:23) Khacawhtu a yak ah, atak lawh henak awn a kawthehe kue.
	(Luka 18:24) Jesu ein akawthed hmuh ein a toek,"talou tuei hmokla Fanpuhri ei ramkhuila amluh ei hatu mueihlah a kuei yaw? ti kue.
	(Luka 18:25) Talouchrang tu Fanpuhri ei ramkhuila am luhei latah, pruem hnakhuiah kalauk a luh ei yoeingai kue" a ti.
	(Luka 18:26) Ya u ein, khanna ha u khuinak la sut hlot tei? Am ti.
	(Luka 18:27) Khanaphi Jesu ein, chrang ngei hmok la oeh krahning pueng kha Fanpuhri ei hmokla krahningkue a ti.
	(Luka 18:28) Peter ein, boen, imkhui yeitu kam rawk ein kan hrui u kue a ti.
	(Luka 18:29) Jesu ein, thutak kan then u ei, hauphi fanpuhri ei ramhamla im, chru, koei nau, nupai, anautu, oeh rawkpueng kha.
	(Luka 18:30) Tuboeih poettah adoemada oeh rahkom, dekfan awn ngoila lawei aloet hring nak haw oeh rah ei tina hei kue.
	(Luka 18:31) Aepla hleihnih khueein a toek hei", boen u, Jerusalem la nimvak kei, chrang Capa ei mawng krong Sanghma tu ein am ruk avan kuemmei ti na hei kue.
	(Luka 18:32) Ani khuifei tuei kuttah ap u ei, thekhanak, tamphra nak, beihnak ummei.
	(Luka 18:33) Ampaih konna ngonukom; ahnuepthumma ani thoubai yei."
	(Luka 18:34) Khanaphi hnuhruitu ein cawhtu oeh hmat he u kue, a toek kei asuilam oeh am hmat tei la thupnak awn am toek tu oeh yalam hlot u kue.
Bartimaeus Ei Mik Deinak
	(Luka 18:35) Jesu Jericho khawpuei a sut law hlue ah, lamma ngoiein thoehchrah pueng mikmue apum hmuh kue.
	(Luka 18:36) Chrangtu ei am ceh ya ein hatulah cawh mueihla akra ti ein doed dam hei kue.
	(Luka 18:37) Nazareth khaw chrang Jesu law kue am ti nak.
	(Luka 18:38) David tei capa, Jesu, ni ren ti ein khue kue!
	(Luka 18:39) Lamtoengtu ein a om duem mei la duei na u ein phi, "David tei capa, ni ren ti ein khue ta oe kue!"
	(Luka 18:40) Jesu duei ein am law puei yei lah toek hei ein; a ep a phalawah, ani a doed.
	(Luka 18:41) Jesu ein, nangngei hamla hatu ka biei na yak hlue? a ti ah, ani ein, "bawipa, kamik adei yei ka ya hlue kue a ti!"
	(Luka 18:42) Jesu ein, namik dei seh, na yumnak kein dei sak kue a ti nak.
	(Luka 18:43) Amik dei hrit ein a hnuhrui law ein Fanpuhri ei aming thangsak kue; kha cawh chrang avan nein hmuh u ein Fanpuhri thangsak u kue.
Chapter 19
Zaccheus Latnak
	(Luka 19:1) Jesu Jericho khaw khui la luh ei la ceit kue.
	(Luka 19:2) Akhanna Zaccheus la aming am khue chrang apum om kue; Anikha cawnglawk avai ca la kra ein mang kue.
	(Luka 19:3) Jesu, hau la akra hmuheila thana kue, khanaphi chrang adoem nak awn oehhmuh hlot kue; hatulatiah ani kha apoetoet calah krakue.
	(Luka 19:4) Khatiein hmaila dongein Jesu a hmuh ei hmokla theising fan la kai ein ana omein Jesu lammah law kue.
	(Luka 19:5) Khacawh ei hmun Jesu ein apha law ah boen ein a toek, "Zaccheus, ayang la krum law, tungoi naimmah kakaiyei" a tinak.
	(Luka 19:6) Ani krum law te le ein yeikrainak awn Jesu dou chrang kue.
	(Luka 19:7) Khacawh am hmuh ah, amvan nein oeh yahlue u ein, ani kha chrang thawih apum mei im khui la lut ein yin lei na kue amti.
	(Luka 19:8) Zaccheus duei ein Bawipa a toek," Boen, Bawipa, rengu puengtu katak akouk kape hei ein, ha u ei haw ha tu phi ka theilainak akhuili lah ka thungbai kue" a ti nak.
	(Luka 19:9) Jesu ein, tungoi cawhei immah khuinak sutkue, hatulatiah ani phi, Abraham mei capala krakue a ti.
	(Luka 19:10) Hatulatiah chrang capa kha chruek u pueng tu yap kom khui hei yei lah law kue a ti nak.
Nguicung Nuetdong Nak
	(Luka 19:11) Cawhtu am ngaih hnui ah, nuetnak a thenhei yeilah Jesu ceit kue, hatulatiah Jesu Jerusalem apha law ah Fanpuhri ei ram danglaw hritteila ngai u kue.
	(Luka 19:12) Vaica chrang apum kha Hrangpuei la amsom kon na, law bai yei a asounak ramla ceit kue.
	(Luka 19:13) Asaitu pahra khuehei ein, ngui pithra pehei ein oeh ka lawbaihrila cawh awn ana sumlei u ti na hei kue.
	(Luka 19:14) Khanaphi akhaw chrangtu ein thuei na u kue, cawh ein ankruem u kei oeh kamyahlue kue tiuh ein a hnulah thoeituei u kue.
	(Luka 19:15) Hrangpuei a rah konna, ani lawbai ein, hatumueihla am sumlei a hmat teila ngui a pekkei saitu khuesak heikue.
	(Luka 19:16) Alammacuek lawein, Bawipa, na ngui pitoet awn amek pithra ka rah kue a tiah.
	(Luka 19:17) Kroepkue, nang saiveh, ayawicaah betak awn na omlah, khawpueihra kruem puenglah na kra ei a ti nak.
	(Luka 19:18) Apahnih nak law ein, Bawipa, na ngui, awn apung pitnga ka rah kue a tiah.
	(Luka 19:19) Akhamueih la ani phi a toek, khawpuei panhra na kruemmei a ti nak.
	(Luka 19:20) Afei law ein a toek, bawipa, cawhah si na ngui, hmaiguhnak pava awn ka cun ein ka khoem kue.
	(Luka 19:21) Hatulatiah nang kha na tueprepnak awn kan krih kue; oeh natak na lou ein, oeh na phuei na ad kue.
	(Luka 19:22) Ani a toek, nang sai the, namah ei thu awn nang be ka phroek kei. Oeh ka phueinak kei ka ad ein, oeh ka tak ka lou ein, tueprep pueng ngei chranglah ka kra na hmatta?
	(Luka 19:23) Ka ngui hatulah panna oeh na tak, ka law ah, atai mahla ka khoep pei sue?
	(Luka 19:24) Khanei duei u puengtu a toek hei, a ngui pitoet lou u nah, ataipitga rah pueng peksi u tina hei kue.
	(Luka 19:25) Bawipa, ani ngui pithra takhoenkue amtinak.
	(Luka 19:26) Kan then u ei, hauphih tapueng peksi ei, khanaphi oeh tapueng ha u phi atak caduenhaw lawh pek kei.
	(Luka 19:27) Ka kruem heiyei oeh ya hlue u pueng tukha, ka railah kra u ein, cawhah law puei u na, ka hmai ah ngon hei u ti na hei kue.
Noengnak Awn Luhnak
	(Luka 19:28) Cawhtu a toekkonna, hmaila ana ceit ein, Jerusalem la kai kue.
	(Luka 19:29) Bethanue ep pei Olive cungla amsui awn Bethphage apha law ah, hnuhrui pahnih a tueih.
	(Luka 19:30) Nan hmai yei khawkhuila ceitnih na; akhala, nan luhah, ha u ein oeh a cumkhoi yei se amphung nanhmuh ei; phran nihna cawhla toemlaw nih.
	(Luka 19:31) Ha u ein naw "hatulah khacawh nan phran an ti nak nih bangah, Bawipa ein cawh ya hlue kue" tinih a tinak rawi.
	(Luka 19:32) Khanei a tueihrawi ceitnih ein a toekmueih la hmuh nih kue.
	(Luka 19:33) Serui nanphran hnui ah, semah ein hatulah serui nanphran? an ti nak nihah.
	(Luka 19:34) Bawipa ein, cawh ya hlue kue an ti nak hei.
	(Luka 19:35) Jesu eila se toemlaw nih ein, sefanna amcutu taih u ein, Jesu afan na cumsak u kue.
	(Luka 19:36) Am ceh hnuiah, lam fanna am cu tu phaih u kue.
	(Luka 19:37) Oeh sou pha ein amkrumnak kei Olivescung am sut law ah, coeinaktu avan am hmuh la, hnuhrui tu on chrangpring tu tuen u ein yeikrainak awn athanghelah Fanpuhri ei aming thangsak u kue.
	(Luka 19:38) "Bawipa ei ming awn law pueng Hrangpuei a youthen seh; Fankhaw la dimkom hluengtai soeih seh!" ti la soeu u kue.
	(Luka 19:39) Chrangpring khuiyei Farisetu avang ein," Tikkhik pueng, na hnuhrui tu" coeihei am ti nak.
	(Luka 19:40) Jesu ein,"kan then u ei, cawhtu am bueilah akra ah, lungtu vik lawh u ei!" ti ein hlan hei kue.
	(Luka 19:41) Jerusalem phalaw ein, khaw ahmuh ah, Jesu kiu kue,
	(Luka 19:42) Nangein, cawh ei hnuep na hma ttei sueah, khacawhtu ein dimnak bi uh ei! Khanaphi tu boeih nam mik awn oeh nam hmuh ei la thup u kue a ti.
	(Luka 19:43) Hatulatiah na rai tu ein an tuknak u keilah, vongthung u kom, yungkeu avanna nivei u ei.
	(Luka 19:44) Namah awn nacatu namvong khui dekah nired u ei, nangah lungapum mei fannah lungapum haw oeh duenkom oeh poih ei lah, an bi nak u kei, oeh na hmat hnuep pah sut law ei.
Sumleitu Bekim Mei Tuhdoem Nak
	(Luka 19:45) Jesu bekim khui la lut ein, yoi u pueng tuthei kue.
	(Luka 19:46) Ka im kha tairue im la kra kue ti la thucimmah law ein phih nangmih ein ruaiimla nam kra sak kue a ti.
	(Luka 19:47) Ani ein a hnuep toe theithang hei kue; khatiein tairue bawi tu awn thukhoen tikkhik puengtu awn chrangtu khuiyei toengpang tu ein ani didam mei lah tha na u kue.
	(Luka 19:48) Am bi hning ngeilah hatu phih oeh hmuh u kue. Hatulatiah chrang avan nein a toek kei thu poeng ngai yah u kue.
Chapter 20
Jesu Ei Tithei Doednak
	(Luka 20:1) Hnuepoetta beekim khuiah chrangtu theithang hei ein thuthangni a toek hnuiah, taiirue bawitu awn thukhoen tikkhik puengtu awn ahram ca tu mahla hmulaw u ein.
	(Luka 20:2) Am toek, hatu titheinak awnnum cawhtu nabi, cawh ei titheinak ha u ein an pek? ha u ein an bi sak ni then u am ti.
	(Luka 20:3) Jesu ein, apum kan doed u ei, ti ein a hlan hei.
	(Luka 20:4) Baptisma Johan kha Fanpuhri ei la mei num, chrang tu ei la mei num? ti ein a doed hei.
	(Luka 20:5) Ammah apum awn apum ngai u ein, Fanpuhri ei lamei nim tiah hatulah oeh nam yum? ni ti na u ei.
	(Luka 20:6) Johan Sanghma apumlah amhmatnak awn chrang ngei lamei nim ti ah chrang avan nein lungon nivoimoeuk u ei ti uh kue.
	(Luka 20:7) Khatiein ahaw la mei a law oeh kam hmat kue ti u ein am hlan.
	(Luka 20:8) Jesu ein, cawhtu hatu titheinak awn ka bi oeh kan then u ei ti ein hlan hei kue.
Bibi Nuetdong Nak
	(Luka 20:9) Cawh ei nuetnak chrangtu tuen ein a thenhei: "Chrangapum mein dumbi khapein bilou u eitu vahei ein, dungla ceit ein asou om kue.
	(Luka 20:10) Khoepnak nin aphalawah, dummei theihpai avang ampek keila, dumvattu eila a sai apum tueikue; khanaphi dumvattu ein paiuein akuttum la afeila tueiyein u kue.
	(Luka 20:11) Khakonna asai fei tuei bai ein; akha mueih boela a hmaithui yeilah pai u ein akuttum la afei la tueiyein u kue.
	(Luka 20:12) Apathumnak a tamna tuei ein; akha cawh phi lemsak u ein tuttein u kue.
	(Luka 20:13) Dummah ein, hatumueihla ka bi ei? kayongnak capa ka tuei kom; ani doenkham hawuei tikue.
	(Luka 20:14) Dum vattu ein ani amhmuhah, anikha rou yaw ei; nimngon nah roukha nim kalah kra ei; tiuh ein apum awn apum tengchram u kue.
	(Luka 20:15) Kha ti ein dummei pungvang lah fit u ein ngon u kue. Khanna dummah ein, hatumueihla am ni bi hei yei?
	(Luka 20:16) Ani lawkom cawhei dumvattu didam hei kom, afeitu dum peheiyei. Khacawh am yakah, khamueihla oeh kra sak am ti!
	(Luka 20:17) Jesu ein boen hei ein, imsatu ein amrawk kei lungkha, tung akiei soul sutbai kue tiei thucim, hatumueihla tiei num? tina hei kue.
	(Luka 20:18) Ha u phi khacawh ei lung fanna krupueng kha hngettei; khanaphi ani ei a kruknak kha, dek mueihla hnuihnaw ei.
Caesar Peeknak
	(Luka 20:19) Thukhoen tikkhik puengtu awn tairuebawitu ein anipang hrit tei la tha na u kue. Hatulatiah thunuetnak kha amni tuknak lah a toek ti la hmat u kue. Khanaphi chrangtu krih u kue.
	(Luka 20:20) Khatiein a thulang awn am pangngei lah chrangdueng lase u pueng soeitu tuei hei u ein ani ngoeng u kue, khanavah ani bawitu awn titheinak ta u ein kruem u pueng ngeilah aphlot u ei.
	(Luka 20:21) Ani am doed, Tikkhik pueng, nangkha atang na theithang toektah ein, ha u ei mikhmai phi oeh na boen ein Fanpuhri ei thutak lamtang nathei puengla kam hmat kue amti.
	(Luka 20:22) Caesar cawngpek keikha kei mih ei ham la thumcamlah kra eiyaw oeh kra ei yaw? tila am doed.
	(Luka 20:23) Khanaphi amni ei theilai hmat ein a toek hei.
	(Luka 20:24) Denari apum nihmuh u, ha u ei ming on rupnum a om? ti ein a doed hei ah, Caesar ei amti.
	(Luka 20:25) Khatiah, Caesar ei koe, Caesar peuna, Fanpuhri ei koe, Fanpuhri peuh a tinak hei.
	(Luka 20:26) Chrang tuei hmaiah atoek awn oeh panghning u ein; a hlannak hei awn coei u ein buei u kue.
Thawhnak Awn Chrungla Nak
	(Luka 20:27) Thawhnak oeh om kue ti u pueng Sadduceestu avang ani ei la law u ein am doed.
	(Luka 20:28) Tikkhik pueng, chrangapum chrumah kom, oeh acaphaah, siei; anau vein chru nakom, aphoei yei hamlah a capek kei tila Moses ein kam hamla a ruk ti u ein am doed.
	(Luka 20:29) Phoeinau chrang singrih law u kue; avaisoeih chrumah ein oehcala sih kue.
	(Luka 20:30) Apahnih awn.
	(Luka 20:31) Apathum mein ani anchrunak; akhamueihla parih avan siboeih u ein, oehca u kue.
	(Luka 20:32) Ahnusoeihla nutongphi sihkue.
	(Luka 20:33) Khatiein thawhlaw hnuep pah, anikha ha u ei chrulah kra ei? Am van parihein amchrunak amti.
	(Luka 20:34) Jesu ein, Tuboeih ei chrang tuni yuvauein am umkru;
	(Luka 20:35) Khanaphi ngoilamei hringnak raheila ngaih u u pueng kha, sihnak kei thawhlawbaiah, yuvanak chruumnak oeh om mei.
	(Luka 20:36) Fanchrangtu mueih la kra kom, amni oeh sihning bai u ei, Fanpuhri ei catu, Thawhbainak kei catulah krauei.
	(Luka 20:37) Siupueng am thawh bai yei, Moses ein hmuh khoen kue, hlingbum meimawng thu khui ah, ani ein, Bawipalah, Abraham mei Fanpuhri, Isaac kei Fanpuhri, Jacob pei Fanpuhri, lah khuekue.
	(Luka 20:38) Ani kha asi tuei Fanpuhri la oeh kra ein, ahring tu ei Fanpuhri, hatulatiah ani awn avan hringngei.
	(Luka 20:39) Thukhoen tikkhik pueng avangein,"Bawipa, na toek nih kue" amti.
	(Luka 20:40) Hatu ei mawng phi ani doedhluenak oeh ta bai u kue.
	(Luka 20:41) Khakonna hatulah Chrih David tei calah namtoek?
	(Luka 20:42) Hatulatiah David amah ein saam cabuah, bawipa ein ka bawipa lah,
	(Luka 20:43) "Na khaw kaila naraitu oehka takpha eichrueih, kapatvangah ngoi" a tinak.
	(Luka 20:44) Khatiein David tein, Chrih, Fanpuhri lah a khuevah hatu mueihla ani a calah a kra ei? tila am doed.
	(Luka 20:45) Chrangavan nein am ngaih hnuiah a hnuhrui tu a toek hei.
	(Luka 20:46) Thukhoen tikkhik puengtu ngaih na u, cusau thuih u kom am cehveng ngei ngaih u ein, khawhyoih nak hmun tuah doenkhammei, awn sinakok ah ngoihnak hlueng, awn yulisalawiah hmunveh yawngna u kue.
	(Luka 20:47) Hmeinu tuei imtu ruttep hei u ein, khacawh oeh adangngei hmokla asau la tairue u kue. Khamueihtu khawvuk anui hmuh u ei.
Chapter 21
Hmeinu Ei Pekduen
	(Luka 21:1) Jesu ein, taloutu amkhawh singkong khuilah ampek hanhmuh ein.
	(Luka 21:2) Khanei rengpueng hmeinu ein rawhum ngui pahnih atawk hmuhkue.
	(Luka 21:3) "Atang kan toek u ei, cawhei rengpueng hmeinu ein amnitu avanlah pengaikue a ti.
	(Luka 21:4) Amni avan amtak khuiyei paiuein ampek ah phi; anikha a rengnak khuiyei a ai yeisue avan peboeihkue".
Hringom Aduet Hmatnak
	(Luka 21:5) Fanpuhri pekduentu ap awn hatumueihla bekim mah lungtu atoula am phaihei mawng, avangtu ein amtoek Hnuiah Jesu ein a toek.
	(Luka 21:6) "Cawhtu nam hmuh kha, oeh phred la lung apum mei fanna apum oeh ataih nak hnue sut law ei.”
	(Luka 21:7) Bawipa, khacawhtu ahawtiah krauei? Amti. Cawhtu akra law tom ma hatu hmat nak num adang law kaw? Ti u ein am doed.
	(Luka 21:8) Bawipa ein, oeh an theilainau keilah ngaih na u; Ka ming on chrang ada law kom, kei anini amtinak keininetlaw kue. Amhnu oeh hrui u.
	(Luka 21:9) Tuk kei amawng awn railah thawhnaknam yak ah, oeh chretlam u; Cawhtu kramaei; khanaphi aduetnak oeh kra hrit tei.
Kra Lawei
	(Luka 21:10) Khakonna pakhui awn pakhui tunikom, ram awn ram tuniei tiein toekhei toeih kue.
	(Luka 21:11) Hmun poengah lipi anui thueih ei, hmun nuengah leikrung kom ai kha ei; Fan la mei krihei tu on coeiyei anui kralaw ei.
	(Luka 21:12) Cawhtu avan oeh akra pha ah, ka minghmok la, chrangtu ein nipang u kom, ni dunghnep u ei, sinakok ah ni tut u ei, thong nichrum u kom Hrangpueitu awn kruem u pueng tu ei hmailah niceh puei u ei.
	(Luka 21:13) Kha cawh ein hmatsaknak nam bi ei lah ni chruisoi u ei,
	(Luka 21:14) Khatiein nam mah ngaihla hlanneila oeh namsoemphran maeila ngaihna u.
	(Luka 21:15) Hatulatiah nam raitu ha u ein phi oeh antaih, oeh anlinhlot u keila hmuhmatnak awn thu rongtheinak kan pe u ei.
	(Luka 21:16) Khanaphi nangmih nam nupaitu awn koei nau tu awn nam pacatu awn nam pueitu, avang ein ni ap u kom ni ngon u ei.
	(Luka 21:17) Ka ming awn avan nein ni thuei na u ei.
	(Luka 21:18) Khanaphi nam lupummei lusam athek haw oeh didam mei.
	(Luka 21:19) Nam ueh nak awn nam hringnak oeh didam mei.
	(Luka 21:20) Jerusalem raitu ein amvei namhmuh lawah, adinak kei yoekue tila hmatuh.
	(Luka 21:21) Akhapoetta Judah rammah om u puengtu cunglah donguseh, khaw thungah omupuengtu khawpunglah donguseh pungim mah om u pueng khawpuei lah oeh ceit u seh;
	(Luka 21:22) Hatulatiah thucimmah amruk akuemnak kei lah, phutuknak kei ninlah kra kue.
	(Luka 21:23) Kha caw ei hnueppa poi u pueng tu awn suk awpueng nauca thoemu puengtu am kamthe kue; hatulatiah dekfanna anui lah khawvuk hmuhnak awn cawh ei chrang tu ei fannah kawthednak sut tei.
	(Luka 21:24) Amni ciim awn didam u kom, ram poengah sailah ceh puei hei u ei; Khuifeituei nin oeh akuem pha ei chrueih, khuifei tuei khaw awn Jerusalem leh u ei.
Chrih Lawbai Yei
	(Luka 21:25) Khawhni awn Chra, Aiisituah hmatnak dang law ei. Dek fan na, oehdingyong kom, tuili ei tuiphu thawh nak tu awn lungsin uet aw nak pakhui tu ah om mei.
	(Luka 21:26) Dek fan na kra law ei ikoeihtu am na ngaihnak awn chrangtu sina u ei; Hatulatiah Fankhaw huhamtu thueng u ei.
	(Luka 21:27) Khakonna hluengtai nak anui huham awn vangmei cumkom chrang Capa alaw hmuh u ei.
	(Luka 21:28) Cawhtu akra lawma ah, nam lupumtu caweksak u na, ana boen u, hatulatiah an hrueinak u kei nin yoekue ati.
	(Luka 21:29) Khakonna thunuetnak toek pe hei kue: theising awn singfeitu avan boen hei u.
	(Luka 21:30) Ahnahtu am luhlaw nam hmuh lah akraah, khawchrai yoe kue ti namhmuh awn nam hma ttei.
	(Luka 21:31) Khatiein cawhtu akra namhmuhah nangmih ein phi, Fanpuhri ei ram yoekue ti nam hmat tei.
	(Luka 21:32) Thutang kan toek u ei, cawhtu avan oeh akra eichrueih cawh ei canau tu oeh si boeih u ei.
	(Luka 21:33) Fan awn dek oeh uep kom phih, kathu uep pei a ti.
	(Luka 21:34) Ngaihna u, poeklaknak, ruireknak, hringnak hmok la luelamnak, lungsin abawngbai poet ta, thangrui mueihla khacawh ei hnuep Sutlawpalai yei.
	(Luka 21:35) Hatulatiah khacawh kha leidek ah om pueng avan nei fanna sut law ei.
	(Luka 21:36) Khanaphi anin poeng ah ngaihna u, cawhtu avan akra law ah, phrongnak awn chrangcapa ei hmaiah namdueiyei.
	(Luka 21:37) Akhamueihla hnuep toe beekim khuiah theithang hei ein, amue law ah Olivecung lah kai ein thannei hnuet tairue kue.
	(Luka 21:38) Chrang avan thoulaw ngoisik u ein athungai u eilah bekim la law  u kue.
Chapter 22
Kaantaak Soemphran Nak
	(Luka 22:1) Kaantaak yuliah toi oeh thum pueng vaipinak et law kue.
	(Luka 22:2) Tairuebawitu awn thukhoen tikkhik puengtu ani ahawmueihla ngon nei teng u kue; Hatulatiah chrangtu kri hei u kue.
	(Luka 22:3) Hleihnih khui yein, Judah Iscariot ming na pueng ngei khuila khawram lut kue.
	(Luka 22:4) Judah ceit ein, tairuebawitu, avaica tu awn Jesu hawmueihla ap hei yei teng u kue.
	(Luka 22:5) Ngui am pek keilah yeikrai u ein nguem u kue.
	(Luka 22:6) A nguem konna, chrangtu oeh am om poetta, a apnak hei yei hninveh yaptham kue.
Ahnusoeih Mueai
	(Luka 22:7) Kaantaak To ngonnak ah toi oeh boi pueng vaipinak hnuep sut law kue.
	(Luka 22:8) Jesu ein Johan awn peter ceit nih na nim hamla kantak yubuh soemphran nih, nim ainak keila ti ein tueirawi kue.
	(Luka 22:9) Khacawh haw a num kan soemphran nei na ngaih? an ti nak.
	(Luka 22:10) Khawkhuila nan luhah, tuithueng pueng chrangapum awn nam chrummei, aniei luhnak imkhuila hruinih a tinak rawi.
	(Luka 22:11) Ka hnuhrui tu on kantak kam awk ainak hmaih ei im ahaw a num? tikkhik pueng ein tikue immah tinanih a tinak rawi.
	(Luka 22:12) Afan im abaunu a soemphran te nihmuh nih ei; akhana soemphran nih a ti.
	(Luka 22:13) Ceitnih ein avanpoeng a toek rawi mueihla hmunih ein; kantak yubuh soemphran nih kue.
Bawipa Ei Muebuh
	(Luka 22:14) Nin aphalawah, capawi ep pa thoei tu on ngoi u kue.
	(Luka 22:15) "Khawvuk oeh ka hmuh ph aah, cawh ei kantak buh ai hmaih ei ka ya hlue kue a ti nak hei.
	(Luka 22:16) Kan toek u ei, Fanpuhri ei ramkhuila cawh oeh a kuempha ei chrueih cawh oeh ka a ibai yei ati. "
	(Luka 22:17) Phawi lou ein boenak a toek kon na," cawh lou u na nammah teikru u a ti nak hei.
	(Luka 22:18) Kan toek u ei, tuboeih ei tuen Fanpuhri ei ram a law hrila yu oehka awbai yei a ti nak hei".
	(Luka 22:19) Vaipi avang lou ein, boenak a toek konna, bou ein a pek hei," cawhkha nangmih kanpek u ka pumsa lah kra kue; nan thuem u kei la cawh bi u a ti".
	(Luka 22:20) Akhamueihla am ai konna phawi lou ein "cawh ei phawikha nangmih ei hmok la ka huk kei paipithai ka si la kra kue a ti.
	(Luka 22:21) Boen u, kei nih ap pei a kutkha capawi fanna kakut awn om hmaih kue.
	(Luka 22:22) Chrang capa kha krueh khoen mueih la cei ttei; Khanaphi ani appueng chrangkha a kamthehkue! "
	(Luka 22:23) Cawhkha amni khui yei ha u einnaw a bi law kaw ti la am mah tengchram u kue.
Hau AbauSoeih
	(Luka 22:24) Amni khuiah hau bau soeih eiti ammah taih kru u kue.
	(Luka 22:25) Khuifei hrangpueitu ein chrangnge Fannah bawi am bi; Amni ei fannah titheinak ta u pueng boepuenglah ngai u kue.
	(Luka 22:26) Nangmih khamueihla oeh nam om mei! nangmihah abausoeih kha ayawi soeih la kra seh, toengpangkha tueih yoih mueihla kra seh.
	(Luka 22:27) Ha u num abau ngai, capawi ah ngoi pueng ngaw, bilou pueng ngaw? Capawi ah ngoi pueng baupuenglah oeh kra aw? Khanaphi nangmih ei hmu ah keikha biloupueng mueihla ka kra kue a ti.
	(Luka 22:28) Noekdahnak ka od poet ta, ka ep pa nam om kue.
	(Luka 22:29) Ka pai yein ram an pek mueih la, kan pe u ei.
	(Luka 22:30) Nangmih ka Ram khu iyei capawi ep pah nam aw ai yei, Israel pakhui hleihnihtu thuchranak ah nam ngoi yei a ti.
	(Luka 22:31) "Saimon, Saimon, ngai yoe, khawram mein amah ei hamla cangmueihla an chrah ei la ni thoeh kue. "
	(Luka 22:32) Na yumnak oeh akrak ei la, ka tairue kue; na thuemlawbai ah, na koei nau tu thamahsak koe a ti.
	(Luka 22:33) Ani ein,"Bawipa, nang awn thongkrum m sih! hmaiheila ka chrahkru khoenkue" a tiah.
	(Luka 22:34) Peter, nang, kan toek kei, tuh ngoi aii oeh a khong pha ah, kei na hmattaw am ti ah thumvei na cim mei a ti nak.
	(Luka 22:35) Atoek hei, khawdawk, nguiip, yongya kalah kantueih u kah, nangmihah hoeu pueng hatu om maw? a ti ah, Ka, am ti.
	(Luka 22:36) Atoek hei, "khanaphi tuboeih, ha u phi nguiip thoemseh, akhamueihla yongya phi thoemseh, ha u phi cimca oeh ta pueng a suisak yoi kom lei seh.
	(Luka 22:37) Ani kha chrangthawih tu on khehmaih u ei ti la rukkhoen lah kra kue: Kan then u ei, khacawh kha kei ah kuem mei. Oe, hatu phi kamawng amruk akuemmei hmok la sut law ei”.
	(Luka 22:38) "Bawipa, boen! cawhah ciim pahnih om kue "am ti ah". A cawh kroe seh, a ti nak hei".
Olive Cungah Jesu Tairuenak
	(Luka 22:39) Khanei a thumcam la Jesu cungla kai ein, hnuhruitu ein hrui u kue.
	(Luka 22:40) Khacawh ei hmun la a sutta", sueksaw nak khuila oehnam luh eilah tairue u" a ti nak hei.
	(Luka 22:41) Amni awn lung voihah aphanak lah hoen kruh ein, khudong ein.
	(Luka 22:42) "Pai, na yak hlue ei sue ah, cawh ei phawi kei yei ka hnon, ka yakhlue lah oeh krakom, na yakhluelah kraseh ti ein tairue kue".
	(Luka 22:43) Khanei Fanlamei Fanchrangtu dang law u ein, ani thapeh u kue.
	(Luka 22:44) Anuila natnak od ein thana killing ein tairue kue; Achran tuikha simueihla dekah dueh lawhkue.
	(Luka 22:45) Tairuenak lamei, hnuhrui tu ei la a lawah kawthednak awn am ih hmuh kue.
	(Luka 22:46) Hatulah nam ih? thou u na, sueksawnak khuila oeh nam luh ei la tairue u ti na hei kue.
Judah Ein Jesu Apnak
	(Luka 22:47) Thu a toek hnuiah, hleihnih khuiah apumla kra pueng, Judah lamtoeng ein chrangtu awn law u kue; Jesu hngoed teila et law kue.
	(Luka 22:48) Jesu ein, "Judah, chrangcapa nahngoed kom na ap pei ne? ti na kue".
	(Luka 22:49) Ani vei u puengtu ein kra law ei am hmuh ah, "Bawipa, ciim awn kam tu pit te?" am ti ei.
	(Luka 22:50) Amni ei apum mein, tairuebawi yei sai a patvang hnakoi a tuk pit.
	(Luka 22:51) Jesu ein, "Kroe seh " ti ein, a hnakoi sun ein boe sak kue.
	(Luka 22:52) Jesuein, tairuebawitu, bekimbawitu, agamcatu, ani tupha u ei lah law u puengtu ei lah, aru nam tupha ei la ne? "cimtu, singboengtu awn namlaw ti na hei kue.
	(Luka 22:53) Bekim khuiah hnueptoe ka om poet ta, oeh nanpang u; khanaphi tuboeih kha nangmih hmuephmawtu ei niinlah kra kue.
Jesu Pangnak
	(Luka 22:54) Pang u ein tairuebawi yei imla ceh puei u ein; peter ein soengein hrui heikue.
	(Luka 22:55) Vongkhui athungah mei am cih kon na, ngoihmaih u ein, am lakah peter haw ngoi kue.
	(Luka 22:56) Sainu apum mein, meivangah a ngoih hmuh ein; hned ein boen tueptuep kue, "cawh ei chrang phih ani awn omnih pueng paw a ti ah".
	(Luka 22:57) Ani ciim ein," nutong, ani oeh ka hmat kue "a ti.
	(Luka 22:58) Asoeng om ein, afei yein ani hmuh ein, "nangphi! amni ei apum la na kra kue" a ti. Peter ein, "nang chrang, oeh keini" a ti.
	(Luka 22:59) Khawnoed apum kruk alawkonnah, afei chrangein, "cawhei chrangkha ani awn om hmaih ricing nih kue, anikha kalile chrang la phih kra kue" a ti.
	(Luka 22:60) Peter ein, "nang chrang, hatu ei mawng na toek oeh ka hma kue" a ti. Thu a toek hnuiah, aii khong hrit kue.
	(Luka 22:61) Bawipa hlat ein peter a boen. "Tuhngoi ai oeh akhong pha ah, thumvei na cim mei ni, bawipa ein a ti nak, peter ein thuem bai kue.
	(Luka 22:62) Ani pungla ceit ein, anuila kiu kue.
Jesu Raikaptuei Jalaknak
	(Luka 22:63) Jesu pang u pueng chrangtu ein kralak na u ein pai u kue.
	(Luka 22:64) Amik bu u ein doed u kue, ha u num nih Pungpueng toek?" ti na u kue.
	(Luka 22:65) Afeitu ada toek u ein, ani thekha na u kue.
Sanhedrin Hmaiah Jesu
	(Luka 22:66) Khaw athaih lawah, chrang tu ei avaica tu, tairuebawi tu on thukhoen tikkhik puengtu ein ani am bawi imla ceh puei u ein;
	(Luka 22:67) “Chrih, la nakra ni then u" am ti ah. Kan then u kaphih, oeh nam yum mei ti na hei kue.
	(Luka 22:68) Apum kan doed u ein oeh nan hlan u kue a ti nak hei.
	(Luka 22:69) Tu boeih ei tuen chrang Capa kha Fanpuhri ei huham patvang ah ngoi yei a ti.
	(Luka 22:70) "Nangkha Fanpuhri ei capa la na kra aw? am ti ah, Oe, ka kra kue" a ti nak hei.
	(Luka 22:71) Hatu nim the bai yei ngaih ei yaw? Hatulahtiah amah ei rong heah nim mah ein nim ya kue amti.
Chapter 23
	(Luka 23:1) Khanei krum u pueng am van thou u ein pailat tei la Jesu am ceh puei.
	(Luka 23:2) "Cawh ei chrangein kam chrangtu loisak hei ein Caesar cawng oeh pek keilah taihein amah Chrih, Hrangpuei lah a hmoekru kam hmuhkue ti u ein Jesu prum u kue".
	(Luka 23:3) Khanei pailat tein Jesu a doed,"nang Judah tuei Hrangpuei ne?" a ti. Jesu ein pailat la," na toek mueihla kra kue" ti ein a hlan.
	(Luka 23:4) Pailat tein, tairue bawitu awn chrangtu lah, "cawh ei chrang ngei a thawih oeh ka hmuh kue "a ti nak hei.
	(Luka 23:5) Khanaphi ani ein Kalile ah tuen ein Judah avan cawh ei hmungila chrangtu theithang hei ein am lungsin suenkrawng sak hei kue am ti.
	(Luka 23:6) Khacawh Pailat tein a yakah, nang kalile chrangngaw ti ein a doed.
	(Luka 23:7) Jesu kha Herod tei kruemnak khuiuei chrangla hmat ein Herod teila tuei kue, akhapoetta amah phi Jerusalem ah om kue.
Herod Hmaiah Jesu
	(Luka 23:8) Ani ei mawng ya ein, a hmuhluenak asoulaw henak awn Jesu a hmuhah Herod yei ein; Jesu ein coeinak a bi a hmuh ei ngaih u ein om kue.
	(Luka 23:9) Herod tein ada he doed ein phi, Jesu ein hatu he awn phih oeh hlan kue.
	(Luka 23:10) Tairuebawitu awn thukhoen tikkhik puengtu akhanna duei u ein asai lah pukpai u kue.
	(Luka 23:11) Herod awn a raikaptu ein, thekhana u ein am kralaknak konna; yihveh vaihsak u ein pailat tei la tuei bai u kue.
	(Luka 23:12) Akhahnueppa pailat awn Herod pueilah apum awn apum kra nih kue; hatulatiah ayanlah railah kranih kue.
Pailat Tein Jesu Ei Loednak Ayap
	(Luka 23:13) Pailat tein, tairuebawitu awn kruem upuengtu awn chrangtu khue hei ein.
	(Luka 23:14) Atoek hei, chrangtu thana ein theina hei kue nam tiein nam law puei cawh ei chrang. Nam hmaiah atanglah ka suhcihah, nam pukkei kat hatu phi ani ah oeh ka hmuh kue a ti.
	(Luka 23:15) Herod tein phi oeh hmuh kue. Mingmih ei la ni a tueih law bai. boen u, a sihnak keilah hatuphih ani ein oeh bih kue.
	(Luka 23:16) Khatiein ka paikom kachrah ei a ti.
	(Luka 23:17) Yuliah thongkrum apum ani ein chrahpe hei kue.
	(Luka 23:18) Khanaphi "cawh ei chrang ngon nah! kei mih ei ham la Barabbas! nichrah peuh tila avan atoengla soeu u kue".
	(Luka 23:19) Anikha khaw khuiah raila thou ein chrang a ngonlah thong amchrum la kra kue.
	(Luka 23:20) Pailat tein, Jesu achrah ei yahlue ein a toek hei bai.
	(Luka 23:21) Khanaphi am ni ein laklam fan nah ngon, ngon, ti u ein soeutai u kue!
	(Luka 23:22) Pailat tein alengthumla a toek hei; "hatulah, cawh ei chrang ein athe bi kue num? Asihnak keila aniah kat ha tu oeh ka hmuh kue; khatiein ka pai kom ka chrah e a tinak hei".
	(Luka 23:23) Khanaphi amni ein athuila ani laklam mah ngon ti u ein vik u kue. Am vik awi yein noeng kue.
	(Luka 23:24) Khatiein am thoeh mueihla pe hei yei la pailat tein chrapit kue.
	(Luka 23:25) Raila thou ein chrang a ngonlah thong krumpueng Barabbas kha chrang tuei amthoeh mueihla chrah pehei ein amngaih mueihla am kuttah Jesu ap hei kue.
Saimon Nei Laklam Kawhnak
	(Luka 23:26) Ani am ceh puei hnuiah, pungim la mei law ein Saimon Cyrene khaw chrang apum pang u ein Jesu ei hnuah laklamtung kawhsak u kue.
	(Luka 23:27) Ahnuhrui u pueng chrangadahe khuiah Jesu kiukrah omdam na u pueng nutongtu phi thum u kue.
	(Luka 23:28) Amni eila Jesu hlatein a toek," Jerusalem canutu, nankiu u pueng buei u, khanaphi namcatu awn nam mah ei hamla kiu u tina hei kue.
	(Luka 23:29) Hatulatiah boenu, amaw suk oeh tuiman ein a caim pikeuk ein caompueng a kam om kue amtinak kei hnuep sut law ei.
	(Luka 23:30) Akhapoetta cungtu aw, kam fanna kralaw u, cengtu aw ni bu law u tila toek u ei.
	(Luka 23:31) Hatulatiah cawhtu ambi lawah sing akimlah akraah, sing aronglawah hatu kralaw ei?".
	(Luka 23:32) Akhanna kanih pueng afei pahnih haw, ani awn am ngon hmaih eilah, ceh puei u kue.
Laklam Mah Ngonnak
	(Luka 23:33) Luruhcung amtiei hmun amphaah, kanih puengapum a engvangah, afei apatvangah, ani awn ngon hmaih u kue.
	(Luka 23:34) Jesu ein, "Pai, ngaisim hei; hatulatiah hatu ambi oeh hmat u kue". Tecung yuk u ein ammah ngaihla ka suisak teipai u kue a ti.
	(Luka 23:35) Chrangtu dueiuein boen u kue. Kruem u puengtu ein haw  "afeitu khui pueng ein, Chrih la kra pueng Fanpuhri ei hrueila akra ah, amah khuikruseh ti u ein lukboek na u kue".
	(Luka 23:36) Raikaptu phih, law u ein yuthui tui u ein thekha na u kue.
	(Luka 23:37) "Judah tu ei Hrangpuei lah na kraah, namah khuikru! amti".
	(Luka 23:38) "Judahtuei Hrangpuei" la hmatnak ca phi ruuein ani ei fanna tai u kue.
	(Luka 23:39) Kanih ein akhanna amtairawi apum mein phi, Chrih la oehna krah kuene? namah khuikru na kei nihaw nikhui nih tiein athelah tamphrakue".
	(Luka 23:40) Khanaphi ani mueih la vuk na hmuh ein hret, "Fanpuhri oeh na krihkue ne?" tiein afeiyein tamkue.
	(Luka 23:41) Vuk nihmuh kha tong kue, nibi awn koekpueng lah nirahkue; khanaphi cawh ei chrang hatu kathe oeh bi kue a ti."
	(Luka 23:42) Ani ein, Jesu aw, na ramla na lawah ni thuemmoe!"  ti na kue.
	(Luka 23:43) "Jesu ein, atangla kan toek u, tuh ngoi kei awn paradise ah ni om kue" a ti nak.
Jesu Sihnak
	(Luka 23:44) Akhapoetkha khawnoed paruk kruk law ein dekfan avan khawnoed pako hrila yinmue kue.
	(Luka 23:45) Hatulatiah khawmik mue ein; Bekim mei yih pahnih la boukru kue.
	(Luka 23:46) Jesu vik ow ow ein,"Paiyaw, ka Hmueichra na kuttah kan ap kue"a ti. Akhamueihla a toek boeih ei a mairat kue.
	(Luka 23:47) Raikap bawi yein, akratu a hmuh ei tuen, "cawhkha chrangdueng tangni ti ein, Fanpuhri thangsak kue".
	(Luka 23:48) Khacawh boen u ei la chrangtu atoeng la law u ein, krapuengtu am hmuhah, am krangbei u ein lat bai u kue.
	(Luka 23:49) Kalile lamei a pueipaw nutongtu awn ani hmat u puengtu avan, asounak ah duei u ein cawhtu boen u kue.
Jesu Cuemnak
	(Luka 23:50) Joseph mingna pueng chranga pum kha, Rambawituah apumlah kra ein duengein nipueng ngei chranglah kra kue.
	(Luka 23:51) Ani kha Judah ram Arimathea khawchrang apum la kra ein, am tatvaih tuenong oeh dou ein, Fanpuhri ei ram ngoeng puenglah kra kue.
	(Luka 23:52) Cawh ei chrang pailat tei la ceit ein, Jesu ei rawk thoeh kue.
	(Luka 23:53) Rawk chrang ein yihveh awn yowi ein, ha u apum phih oeh soennakman, khui yei lah sawk kei lungah ani soen kue.
	(Luka 23:54) Khacawhkha soemphran hnuepla kra ein chring hnuep tuen law kue.
	(Luka 23:55) Kalile lamei ani awn lawhmaih u pueng nutong tu ein, hawmueihla a rowk amsoen ti la vuihmun boen u kue.
	(Luka 23:56) Lat bai u ein situiui awn auitu soemphran u kue. Thupek mueihla chring hnuep pah hueiha u kue.
Chapter 24
Thawhnak
	(Luka 24:1) Chrinoettei alammacuek hnuep, khawngoisik ah, am soemphran auitu thoem u ein vuihmun la lawukue.
	(Luka 24:2) Vuihmun khainak lungnu ahnonkru hmuh u ein.
	(Luka 24:3) Akhuila am luhah, Jesu ei rowk oehhmuh u kue.
	(Luka 24:4) Khacawh ei mawng am coeifai hnuiah, abawk suisa nipueng chrangpahnih, am eppa an dueihlaw hrit hmuh u kue.
	(Luka 24:5) Nutatu kri u ein dekah am kawp hnuiah, hatulah asi tuei hmulah ahring namyap num? tina hei nih kue.
	(Luka 24:6) Cawh ah ani oeh om kue, Ani thoukhoen kue.
	(Luka 24:7) Chrang capakha chrangka tuei kuttah ap u kom, ngon u ei, ahnuepthum mah thoubai yei ti ein, Kalile ah a om poet ta a toek thuembai u ti na hei kue.
	(Luka 24:8) Athu thuem bai u ein.
	(Luka 24:9) Vuihmun nei lat u ein apoihtu avan awn hleioettu avan thenhei u kue.
	(Luka 24:10) Cawhei amawng thoeitu thenhei u pueng kha, Mary Magdalene awn Joanna awn Jame mei nawi Mary; afei nutongtu ein phi then hei u kue.
	(Luka 24:11) Nutong tuei am toek khuicim la ngai u ein oeh yum u kue.
	(Luka 24:12) Khanaphi peter duei lawh ein vuihmun la dong kue; due iein akhui boen kue, hlawpnak yihbawk doeng hmuh ein; a imla latbai ein, khacawh akra lah coeilet kue.
Emmaus Lamma
	(Luka 24:13) Akhahnueppa am ni khuiyei chrangpahnih Jerusalem awn mengrih soupueng Emmaus khawla ceitnih kue.
	(Luka 24:14) Akra nueng avan nei mawngma toek tah nih kue.
	(Luka 24:15) Khacawh an tengchram toek tah hnuiah, Jesu amah danglaw ein anni awn ceit hmaih u kue.
	(Luka 24:16) Khanaphi oeh an hmat teila anmik dahpe rawi kue.
	(Luka 24:17) "Hatu thu num nan cehei loelah nantoek a tinak rawiah," duei nihein ayoenak awn an boen.
	(Luka 24:18) Anni khuiyei Cleopas ming na pueng ein, tungoi Jerusalem lah ceit u puengah nang doeng ein ni, kra puengtu oeh na hmat a ti nak.
	(Luka 24:19) "Hatu num"nan toek a ti ah, Nazareth Jesu ei mawng an ti, ani kha Sanghma apum la kra ein chrangavan awn Fanpuhri ei hmaiah thutoek nak awn bibinak ah thamah puenglah krakue.
	(Luka 24:20) Tairue- bawi tu on nikruem u puengtu ein asih ei la laklamtungah am ngon.
	(Luka 24:21) Khanaphi kei mih ein tah anikha Israeltu khuiyeilah kam ngaih u. Khacawh doenglah oeh kra ein, cawhtu avan akranak hnuep thum haw lawkhoen kue.
	(Luka 24:22) Khakonna kampuei nutong avang ein nicoeisak u kue: Khawngoisik ah vuihmunlah ceit u ein.
	(Luka 24:23) Arowk oeh am hmuhlah, law u ein, kam hmuh ei fanchrangtu ein ani hringkhoen kue tila toek kue am tiah.
	(Luka 24:24) Kam om pueng avang vuihmunla ceit u ein, nutong tuei am toek mueihla ani oeh hmuh u kue.
	(Luka 24:25) Atoek hei, Aw chrangangtu, Sanghma tuei am toek avan nam yum meilah namlungsin cinghnai pueng!
	(Luka 24:26) Cawhtu Chrih ein odkom a hluengtainak khuila aluh ei oeh ngaih ei sue? a ti nak hei kon na.
	(Luka 24:27) Moses ei thucim mah tuenpueng Sanghmatu avan nei thucim mah am ruk athuk kha ani ei mawng lah akra thenkan hei kue.
	(Luka 24:28) Am cehnak keikhaw amphalaw tawmmah, Jesu ein ceitphroei yeilah a nuetdongah;
	(Luka 24:29) Pana nihein,"nim om hmaih ei, khawmue law ein khawphi than law kue ti nih ein an panak awn". Ceit ein om hmaih u kue.
	(Luka 24:30) An ni awn capawi ah am ngoih poe ttah, vaipi lou ein youthen a pek kon na, vaipi bou ein a pek rawi.
	(Luka 24:31) Khanei an mikdei ein Jesu la an hmat tei, anmik hmuhla chruek kue.
	(Luka 24:32) Lammah an thupuei nih awn thucim anthen nih poetta, nilungsin khuila mei yei uih mueihla oeh kra aw? tila apum awn apum toek kru nih kue.
	(Luka 24:33) Khanei dueihrit nih ein Jerusalem la lat nih ein, hleioet atoenglah am bum hmuh nih ein amni awn om hmaih u kue. "
	(Luka 24:34) Bawipa atanglah thou ein Saimon neilah dangkue am ti."
	(Luka 24:35) Lammah an umpong tu on vaipi a bouvah a hmatsak rawi yei mawngtu toektah bai nih kue.
Hnuhrui Tueilah Jesu Adangnak
	(Luka 24:36) Cawhtu a then hei poet tah, am thungah amah duei ein "nang mih ah dimnak om seh"ti na hei kue.
	(Luka 24:37) Khanaphi Hmueichra hmuh u pueng lah ngai u ein kri krok u kue.
	(Luka 24:38) "Hatulah nam luelam, hatulah nam lungsin asuenkrong?
	(Luka 24:39) Ka kut rawi awn kakhaw boen uh, kamah ni; nisun u na ni boen u, Hmueichra ein saon ruh oeh tah kue; keikha nanhmuh u mueih la sisa rurong ka takue a tinak hei."
	(Luka 24:40) Khacawhtu a toekah, akutrawi awn a khaw hmuh he ikue.
	(Luka 24:41) Coei u ein am yeinak awn khacawh oeh yum phakhik u ein, cawhah ai yei hatu tah nam ta aw? a ti ah.
	(Luka 24:42) Ngasaih akek am pek;
	(Luka 24:43) Khacawh lou ein am hmai ah ai kue.
	(Luka 24:44) Nim om hmaih poet ta cawhei ka thutu kantoek u tina hei ein, Moses ei thukhoen, Sanghmatu, Saam ma kamawng am ruk avan kuemmei a ti.
	(Luka 24:45) Khacawh ei thucim am hma tthei yei lah am luhchrok hmong pe hei ein.
	(Luka 24:46) "Chrih kha vuk hmu kom, sihnak kei ahnuep thum mah thoubai yeilah, ruk om kue a ti nak hei.
	(Luka 24:47) Jerusalem mah tuen kom khuipoeng avan nei lah aming awn thoihngaihsim nak yutnak kei mawng toek kei.
	(Luka 24:48) Cawh tu hmatsak puenglah nam kra kue.
	(Luka 24:49) Pai yei thukam nangmih ei la ka tueih law, nam hmu ei; khatiein fanlamei huham oeh nam suiawi pha eichrueih Jerusalem mah om tang u tina hei kue."
Fankhaw Lah Kainak
	(Luka 24:50) Khanei Bethanue khawduetla cehpuei hei ein, a kut yoek ein youthen pe hei kue.
	(Luka 24:51) Youthen a pek heihnuiah, amni awn ani hoen kru u ein Fankhaw khuila yoek u kue.
	(Luka 24:52) Ani, ambek kon na, yeikrainak anui awn Jerusalem lah lat law u ein.
	(Luka 24:53) Bekim khuiah Fanpuhri thangsak toeih u kue.

John
Chapter 1
Thu Sala Tangnak
	(John 1:1) Acuek ah Thu om ein, Thukha Fanpuhri awn a toenglah om nih kue, Thukha Fanpuhri lah kra kue.
	(John 1:2) Anikha Fanpuhri awn acuek ah ana om nih kue.
	(John 1:3) Avanpoeng ani awn om law kue. Ani ka lah prang hatuphi oeh om kue.
	(John 1:4) Ani ei khuiah hringnak om kue, khacawh ei hringnak kha chrang tuei vangnak la kra kue.
	(John 1:5) Vangnak kha hmuep khuiah vangein, hmueppein ani oeh hmat kue.
	(John 1:6) Fanpuhri ei lamei am tueihlaw chrang apum akhana om kue; a mingkha Johan la kra kue.
	(John 1:7) Anikha vangnak kei suilam hmat teila law ein hmatsak kue, khanavah ani awn chrangvan nein yum hningngei la kra kue.
	(John 1:8) Anikha vang nakla oeh kra kue; vangnak hmatsak kei doeng lani a law.
	(John 1:9) Vangnak tangkha leidek fanla lawein chrangpoeng vangnak pe kue.
	(John 1:10) Anikha leidek fanna om kue, ani awn leidek kralaw einphi leidek kein ani oeh hmat kue.
	(John 1:11) Anikha a chrang tueila lawein phi, a chrang tu ein ani oehdou u kue.
	(John 1:12) Khanaphi ani douein aming yumpueng poeng, Fanpuhri ei cala kranak ani ein pe kue.
	(John 1:13) Chrangngei sisa awn oehkra ein pumsa yakhluela oeh kra ein chrangngei yakhlue la oehkra ein Fanpuhri ei hmisak lakra u kue.
	(John 1:14) Thukha sisala tangein, nim khuiah om kue. Thutak awnna rennak awn be pueng, paiyei lamei lawein a takduen aca Apumdoeng ngei hluengtainak mueihla a hluengtai nak nim hmu kue.
	(John 1:15) Johan nein aniei mong hmatsak hei kue, “Ka hnula law pueng keilah baungai kue, hatulatiah anikha ana omma kue,” tila ani ei mawngpaw katoek tiein soeutai kue.
	(John 1:16) Bekhuep pueng aniei rennak keika, youthen apum konna apum nimrah boeih kue.
	(John 1:17) Hatulatiah thukhoenkha Moses awn nih peuein, rennak awn thutak kha Jesu awn law kue.
	(John 1:18) Hauein Fanpuhri oehhmuh khoi kue, khanaphi Fanpuhri ei krangah om pueng a takduen Capa ein Fanpuhri dangsak khoen kue.
Baptisma John Kha Chrih La Oeh Kra Kue
	(John 1:19) Ani haula akra doedteila Jerusalem mei ka tairue tuon Levitu am tueihah Johan nei hmatsak kha, cawhlakra kue.
	(John 1:20) “Keikha Chrih la oehka kra kue,” tiein oehyih la toek khai kue.
	(John 1:21) “Khanei nang haunum? Elijaaw? Nang sanghma aw?” tila am doedta, Ka, oeh keini,” a ti.
	(John 1:22) “Namah ei mong hatumueihla na toek kei, nang haunum? Ni tueilaw u puengngei la kam lat pueiyei hlannak nipe u,” tila am toek.
	(John 1:23) Johan nein, “Sanghma Isaiah ei, a toek mueihla, Bawipa hamla lam duengsak u tila, khawtau hmuah khue pueng oila ka kra kue,” a ti.
	(John 1:24) Farisetu ein amtueih chrangtu ein amdoed.
	(John 1:25) “Sanghma oehkhana Elija, oehkhana Chrih la oehna kra a get, hatulah baptisma na pekhei?” am tinak.
	(John 1:26) Johan nein, “Tui awn baptisma kan peukue, khanaphi namlakah oehnam hmat chrangapum duei kue,” a ti.
	(John 1:27) “Anikha ka hnula lawein phi, baungai puengkha anila kra kue, ani ei khawdod rui phran nei hawlah oehka koih kue,” a ti.
	(John 1:28) Cawhtu avankha Johan nein baptisma a peknak hmun Jordan tuirai Bethanue khawah kra kue.
Fanpuhri Ei To Jesu
	(John 1:29) Angawiah Johan nein anieila Jesu a law hmuh ein, “Leidek thoih cehpuei pueng Fanpuhri ei To boen u,” a ti.
	(John 1:30) “Ka hnula law pueng keilah baungai kue, hatulatiah anikha kei la ana omma kue ka tikha anini.
	(John 1:31) Kei kamah ein ani oehka hmat kue, khanaphi tui awn baptisma pek keilah, ka lawei mong kha, ani Isreal tuei lah adang hningngei lah kra kue.”
	(John 1:32) Khanei Johan nein cawhei hmatnak a pek, “Fanlamei Hmueichra muem mueihla krum lawein aniei fanna acuk ka hmuh kue,” a ti.
	(John 1:33) “Ani oehka hmat kue, khanaphi tui awn baptisma pekkei lah toekpueng ein, afanna Hmueichra krum lawein a cuknak kei chrang ein Ciim Hmueichra awn baptisma pe ei tila kei an toek.
	(John 1:34) Anikha Fanpuhri ei Capa tila ka hmuh khoennak awn ka hmatsak hei kue,” a ti.
Johan Nei Hnuhrui Cuektu
	(John 1:35) Angawi hnueppa Johan kha a hnuhrui pahnih awn akhana dueiu kue.
	(John 1:36) Jesu a ceh a hmuh ah, “Fanpuhri ei to boen u,” a ti.
	(John 1:37) A hnuhrui rawiyein a toek anyak keitah, Jesu hrui nihkue.
	(John 1:38) Jesu hlatein an hrui law a hmuhah, “Hatu nan yap?” a ti. “Rabbi hawanum naom?” an ti, Rabbi asuilam tikkhik pueng, tinak ni.
	(John 1:39) Ani ein, “Cawhla lawnih nan hmuh eini,” a ti. Khanei ceitnih ein a omnak hmun hmuh nih ein akha hnueppa ani awn om hmaih u kue. Khacawh kha khawnoed pahra kruklaw kue.
	(John 1:40) Simon Peter ei nau, Andrew kha Johan nei thu a yaknak awn Jesu ei hnuhrui apum la kra kue.
	(John 1:41) Andrew ei a bicuek kha, a phoei Simon hmuhkom, “Chrih la kra pueng Messiah kam hmuh kue,” tila athen neila kra kue.
	(John 1:42) Khanei a phoei Jesu eila a lawpuei. Jesu ein ani boen ein a toek, “Nangkha Johan nei capa Simon ni. Cephas Peter tila nikhue u ei,” a ti, Cephas a suilam kha lung tinak ni.
Jesu Ein Philip Awn Nathanael Khuenak
	(John 1:43) Angawi hnuep Kalile ceh eilah Jesu tuenkue. Philip hmuein, “Ni hruilaw,” a tinak.
	(John 1:44) Andrew awn Peter mueihla Philip haw, Bethsaida khawchrang la kraku.
	(John 1:45) Philip pein Nathanael hmuein atoek pek, “Sanghma tu einphi a mawng amruk, Moses einphi thukhoenna among a ruk, Joseph pei capa, Nazareth Jesu ka hmuh kue,” a tinak.
	(John 1:46) Nathanael nein, “Nazareth khaw ah aveh tueidawng hningngei yaw?” tilah a doedtah Philip pein, “Lawna boen,” a tinak.
	(John 1:47) Nathanael alaw Jesu ein a hmuh ah, “Cawdtei oeh ompueng Nazareth khaw chrang tangkik cawh ah om kue,” a tinak.
	(John 1:48) Nathanael nein, “Hawmueihla nanhmat a tinak,” ah, “Philip pein oeh ankhue pha, theising kaiah naom vengah, kan hmuh kue,” Jesu ein a tinak.
	(John 1:49) Khanei Nathanael nei, “Tikkhik pueng, nang kha Israel tuei hrangpuei, Fanpuhri ei Capa la na kra kue,” a ti.
	(John 1:50) Jesu ein, “Theising yungah na om vengah kan hmuh kue kati awn nayum kue,” tinaein, “Khacawh la baungai pueng nahmuh ei,” a ti nak.
	(John 1:51) “Khakonna thutak kan then u ei, fan a hmongkru awn chrangcapa ei fanna, fanchrangtu am krumkai namhmu ei,” a ti nak.
Chapter 2
Jesu Ein Tui Yula A Tangsak
	(John 2:1) Ahnuep thumma Kalile ram Kana khawah chruumnak om kue. Jesu ei nawiphi akhana om ein,
	(John 2:2) Chruum bueklah Jesu awn a hnuhruitu phi tuek u kue.
	(John 2:3) Pucueng tui aboeih lawah a naw yein, “Pucueng tui oehta bai u kue,” a tinak.
	(John 2:4) Jesu ein, “Nutong, hatulah kei nan ueh oih? Ka nin oeh lawphakue,” a ti nak.
	(John 2:5) Anawi yein tueihyoih tulah, “An toek u hatuphi bih u,” a tinak hei.
	(John 2:6) Judah thumcam lah siproinak kei lah, ari tongthum kruk lutpueng chrueng paruk om kue.
	(John 2:7) Jesu ein tueihyoih tulah, “Chrueng tuah tui besak u,” a ti; khanei prepvin neilah besak u kue.
	(John 2:8) Khanei a toek hei, “Tuboeih bueiuna, yutung ahramca pe u,” a ti mueihla ambi.
	(John 2:9) Yu tung a hramca ein yulah latpueng tui depkue. Ani einhaw lamei alaw oehhmat einphi, tui dun u pueng tueihyoihtu ein hmat u kue. Khanei chrumah pueng a epla khueein a toek.
	(John 2:10) “Chrang tu ein yu asue lammalah, tunguein amkroe konna ni, apaih am toenman; khanaphi nang ein asue nata hun kuene,” a tinak.
	(John 2:11) Cawhkha Kalileram Kana khawah amacuekla abi coeinaklah krakue. A hluengtai nak cawhmueihla dangsak ein, a hnuhruitu phi ani ah yumnak tah u kue.
Jesu Ein Bekim A Cimsak
	(John 2:12) Khakonna a nawi, a nautu, a hnuhrui tuon Kapernaum khawla ceitu kue. Akhana asoeng om u kue.
	(John 2:13) Judah tuei cehtak nin apha tomma, Jesu kha Jerusalem la vak kue.
	(John 2:14) Bek im khuiah vantang, To, muem, tuon afei hruen thonghlai upueng ngei ngoihnaktu a hmuh.
	(John 2:15) Khatiein vueknak kei ruitu prangein bekim hmun neika, chrangtu vantang tuon To an chrop la tut hei kue; hruen thonghlai tuei hruen phi huk pehei ein am capoitu lulelatsak kue.
	(John 2:16) Muem yoiupueng tuei amhalah atoek, “Cawhtu cehpuei u, hatumueihla ka paiyei im nangmih ein khawhyoih nak imla nam tangsak parap,” a ti.
	(John 2:17) “Na im hamla ka thahluenak kein ni ai kue,” tila ruk kha, a hnuhruitu ein akhana thuem u kue.
	(John 2:18) “Khanei na titheinak awn cawhtu avan nabi hatu coeinak awn num na thekom, nan hmuh u kaw,” tilah Judahtu ein am thoeh.
	(John 2:19) Jesu ein, “Cawhei bekim phreh u na, hnuepthum khuiah ka thawhsak baiyei,” tiein a hlan hei.
	(John 2:20) “Cawh ei bekim kha kumlikip awn kumruk ah amsak, nangein hnuepthum khuiah na thawhsak keine?” tila Judahtu ein am hlan.
	(John 2:21) Khanaphi bekim lah a toek kha amah ei pumni.
	(John 2:22) Sihnak keika a thawh konna, a hnuhruitu ein a toek thuembai u kue. Khatiein thucim awn Jesu ei a thutoek yum u kue.
	(John 2:23) Cehtak ninpoetta Jerusalem khaw ah omein, chrangadoem mein coeiyeitu a bi hmuh u ein a mingon yum u kue.
	(John 2:24) Khanaphi chrangvan a hmatnak awn Jesu ein am ni oeh tangna hei kue.
	(John 2:25) Chrangngei a mong chrang ein hmatnak a biei ani ein oeh ngaih kue, hatulatiah chrangngei pukkhui ani ein hmat kue.
Chapter 3
Jesu Ein Nicodemu Athei
	(John 3:1) Judahtu kruemnak ah thumein Nicodemus ming na pueng Farisechrang a pum om kue.
	(John 3:2) Thanla Jesu eila lawein “Tikkhik pueng, nang kha Fanpuhri ei lamei, na law pueng tikkhik pueng apum lah kam hmat kue,” a ti. “Coeiyei nabi tukha Fanpuhri ein oeh a ompuei haueinphi oehbi hningngei,” a ti.
	(John 3:3) Jesu ein akhaila a hlanbai, “Thutak kan thennei, hauphi oeh hmibai puengkha Fanpuhri ei khaw oehhmu hningngei,” a ti nak.
	(John 3:4) Nicodemus ein, “Chrang ahram konna hatu mueihla a hmibai hningkaw? A nawi yei bungkhuila a hnihveinak la oehlut hningngei,” a ti.
	(John 3:5) Jesu ein, “Thutak kan then u ei, Hmueichra awnna, tuion oeh a hmipha ei chrueih, hauphi Fanpuhri eikhaw khuila oehlut hning ngei,” a ti.
	(John 3:6) “Pumsa awn hmipueng kha pumsa la kraein Hmueichra awn hmi pueng kha Hmueichra la kra kue.
	(John 3:7) Na hmi baiyei ka tila oehcoei.
	(John 3:8) Khokhi kha hawaphi a ngaihnak la khi kue. A awi na ya einphi, hawlamei lawein hawla a ceh oeh nam hmat kue. Hmueichra awn hmi pueng poeng akhamueihla kra kue,” a ti.
	(John 3:9) Nicodemus ein, “Cawh hatumueihla krahning ngei?” a tiah.
	(John 3:10) Jesu ein, “Nangkha Israel tuei tikkhik pueng lana kra einphi, cawhtu oehna hmat kue ne?” atinak.
	(John 3:11) “Thutak kan then nei, hatuphi nimhmat nimtoek ein, hatuphi nimhmuh nim hmatsak kue, khanaphi kan hmatsak u oeh nam dou kue.
	(John 3:12) Leidek ikoeih tuon kan toek u, oehnam yumma, fannei ikoeih tuon kan toek u kaphi, hatumueihla nam yummei yaw?
	(John 3:13) Fan lamei law pueng chrang Capa konna, fanla hauphi oehceit pha kue.
	(John 3:14) Moses ein khotau vah rui atai mueihla, chrang Capa phi tai u eini.
	(John 3:15) Ani tangna pueng hauphi dinak la oehsut kom, a loet hringnak ta eini.
	(John 3:16) Fanpuhri ein leidek yongna tangkik ein aca apum doenghaw a pek, ani yum pueng hauphi oeh didam kom a loet hringnak a tak keila.
	(John 3:17) Fanpuhri ein leidek a dinak keila, a Capa leidek la oehtuei law kue, ani awn leidek khuiyei lani, avun tueihlaw.
	(John 3:18) Hauphi ani yum pueng thu oehchra ei, khanaphi oehyum pueng hauphi a tuboeih heah thuchra khoenla kra kue, hatulatiah Fanpuhri ei a takduen Capa ei ming oeh a yum la.
	(John 3:19) Cawhkha thuchra nak la kra kue: leidek fanlah vangnak lawh khoenkue, khanaphi athe ambi nak keidawng ah, chrang tu ein vangnak kei hungah hmuep yongna u kue.
	(John 3:20) Athe bipueng poengein vangnak thuei ein, a bitu a phoeuvei lah kriein vangnak khui lah oeh law kue.
	(John 3:21) Khanaphi hauphi thutak awn hring pueng kha vangnak khuilah law kue, khanavah Fanpuhri awn hatuphi a bi hmuh khaiyei.”
Jesu Eimawng Baptisma
Johan Nei Toeknak
	(John 3:22) Khakawnna, Jesu awn a hnuhruitu Judea ram khawca tulah ceit u kue, amni awn a khanna omhmaih u ein baptisma pe hei kue.
	(John 3:23) Akhapoetta Johan phi Salim ep Aenon ah baptisma pe hei kue, a khanna tui da ein baptisma hlueu pueng chrangtu lawdoei u kue.
	(John 3:24) Cawhkha Johan thong oeh a krum pha ah krakue.
	(John 3:25) Thumcam awn cimmei mawng Johan nei hnuhrui tuon Judahtu doedkrunak pung kue.
	(John 3:26) Johan neilah law u puengtu ein, “Tikkhik pueng, Jordan tuirai vangah nan omhmaih pueng chrang, a mawng natoek pek kein, baptism pehei ein, chrangtu a epla ceit u kue,” am ti nak.
	(John 3:27) Cawhmueihla Johan nein a hlan hei “Fanlamei yein oeh apek keichrang haueinphi oehbi hning ngei.
	(John 3:28) Chrih la oehka kra kue, aniei hmaiah tueihlah ka kra kue ka tikha, nang mih einhaw namhmat teini.
	(John 3:29) Vamah ei nuta kha chrumah ei prangngei koela kra kue. Chruhmah ei prangngei pueiyein ani ngoeng ein a thu ngaihpe kue, chrumah ei thu a yak ah yeitangkik kue. Khacawh ei yeinak kha ka yei nakni, khacawh tuboeih kuem kue.
	(John 3:30) Ani baulawh kom, kei kayawi lawei.
	(John 3:31) Afanlamei lawh pueng kha a vannei sawah om kue; leidek kei ka, law pueng kha leidek kana ein leidek chrangmueihla thulang kue. Fanlamei law pueng kha avannei sawah om kue.
	(John 3:32) Ani ein a hmuh yak avan hmatsak hei einphi, haueinphi a thutoek oehngai u kue.
	(John 3:33) A hmatsak dou u pueng kha Fanpuhri ei akoelah kranak kei neknak rah u kue.
	(John 3:34) Fanpuhri ein atueih ei chrang ein Fanpuhri ei thu toek kue, hatulatiah Fanpuhri ein oeh nuetdong lah Hmueichra pe kue.
	(John 3:35) Pai yein a Ca yongna ein a kuttah a vanpoeng a ap.
	(John 3:36) A Ca yum pueng hauphi aloetgingnak takue, khanaphi a Ca phe pueng hringnak oehrah ei, Fanpuhri ei thueinak kha aniei fanna omkhik kue,” a ti.
Chapter 4
Jesu Awn Samarih Nuta Thulangnak
	(John 4:1) Jesu kha Johan la hnuhrui a doem ngai rah ein baptisma pengai kueti Farisetu ein ya u kue.
	(John 4:2) Khanaphi atangla Jesu amah ein baptisma oehpe ein a hnuhrui tuein ni am pek.
	(John 4:3) Bawipa ein Judea ceh ta ein Kalile lah leng ein ceit bai kue.
	(John 4:4) Khapoetta Samarih ram asunnei kha aniei hmok la ngaih kue.
	(John 4:5) Khatiein Jacob pein a ca Joshep a pek lou eppa ompueng Suechar ming napueng Samarih khawah sut law kue.
	(John 4:6) Akhanna Jacob pei tuihrun omein dung lamei, bawngein lawpueng Jesu, tuigun eppa ngoi kue. Khawnoed paruk kruk law kue.
	(John 4:7) Tuidun neila law pueng Samari nutong, Jesu ein, “Ka owk kei tui nipe,” tiein a toek.
	(John 4:8) A hnuhrui tukha buh lei u eila khaw khui la ceit khoen u kue.
	(John 4:9) “Hatumueihla Judah chrang ein, Samarih nutong ngeila, owkkei tui na thoeh,” Samari nutong ein a tinak. Hatulatiah Judahtu awn Samarihtu oehruitoem man u kue.
	(John 4:10) Jesu ein nutala, “Fanpuhri ei pekduen awn naepla tui nithoeh na pueng hau tila na hmattei sueah, nangein thoehna ani ein hringnak tui nipe khoen neisue,” a ti.
	(John 4:11) Nuta ein, “Bawipa, tuigun thuk ein tui oehna dun kue. Cawhei hringnak tui hawla narah hninhrngei,” a ti.
	(John 4:12) “Kam pai Jacob la nahram ngai kuene? Tuigun nipe u ein amah einphi ana owklaw, a canau tuon a boina tuein haw owh u kue,” a ti.
	(John 4:13) Jesu ein nutong a hlan, “Cawhei tui owh pueng hauphi hrai baiyei,” a ti.
	(John 4:14) “Khanaphi hauphi ani kapek kei, tui owh pueng kha aloetla oehgai baiyei, ani kapek kei tuikha ani ei khuiah, tuipud mueihla aloethringnak hrila lawngkroen nei,” a ti.
	(John 4:15) Nuta ein, “Aniei hala Bawipa, cawhei tui nipe, oehka hraikom, tuidun la oeh ka lawei,” a ti.
	(John 4:16) Jesu ein, “Ceit, nava khuena cawhah law,” a ti.
	(John 4:17) “Kava oeh om kue,” a tinak. Jesu ein nuta a toek, “Kava oeh omkue nati natang kue.
	(John 4:18) Va panga na ta kue, tuboeih ei natak tongpa kha nava la oeh kra kue. Na toek kha tang kue,” a ti.
	(John 4:19) Nuta ein, “Bawipa, sanghma la nakrkra ka hmat kue,” a ti.
	(John 4:20) “Kam pai tuein cawh ei cungah beu kue, khanaphi nangein Jerusalem vah beknak hmun la kra kue,” nati.
	(John 4:21) Jesu ein, “Nuta, niyum, Jerusalem awn cungla oeh cehah pai beknak kei nin sut law hnui kue,” a ti.
	(John 4:22) “Nangmih Samarih tu ein oeh nam hmat, nam beh ein, kam hmatni kambek, hatulatiah Judah tuei ka, khuinak law kue.
	(John 4:23) Khanaphi betang u puengtu ein paikha Hmueichra awnna thutak awn beknak nin sut lawei, tuboeih sutlaw khoen kue, hatulatiah akha mueihla beh u puengtu Fanpuhri ein yaptham kue.
	(John 4:24) Fanpuhri kha Hmueichra la kraein ani beh u puengtu ein Hmueichra awnna thutak awn bek kei,” a ti.
	(John 4:25) Nuta ein ani la, “Messiah Chrih la am sui lawei ti ka hmat kue,” a ti. “A lawah ani ein avanpoeng ni thei khai u ei,” a ti.
	(John 4:26) Jesu ein nuta la, “Na hnhra la thu toek pueng kha anini,” a ti nak.
Hnuhrui Tuei Coeinak
	(John 4:27) A hnuhruitu law u ein nuta awn an thu am hmuh ah coei u kue. Khanaphi, “Hatu na yakhlue? hatula nuta awn nan thu?” tila apum mein phi oeh doed kue.
	(John 4:28) Khanei nuta ein tuium cehta ein, khawkhui la latbai ein chrangtu a toek.
	(John 4:29) “Ka bi poeng nitoek pe pueng chrangapum boenlaw u, Chrih la aw akravue,” a tinak hei.
	(John 4:30) Khanei khaw khui yeika, chrahkru u ein Jesu eila lawh u kue.
	(John 4:31) Alakvengah ahnuhruit ein, “Tikkhik pueng, hatuku aw ai,” am tinak.
	(John 4:32) Khanaphi, “Oeh nam hmattei ai ka takue,” a tinak hei.
	(John 4:33) “Chrangapum mein a aiyei law puei bang kue aw,” tila a hnuhruitu am mah cengcawek u kue.
	(John 4:34) Jesu ein, “Keiyei buhkha ni tuei lawpueng ngei a yakhlue biei awn abi poengpek keilah kra kue,” a tinak hei.
	(John 4:35) “Chrali konna cang ahnak chra sutlawei oehnam tiaw? Boen u kan then u ei nammiktu deisak u na loutu boen u, ah eilah hminkhoen u kue,” a ti.
	(John 4:36) “Tuboeih haw cang adpueng a chreng rah kue, a loet hringnak hmokla a theih khoep u, phuei u pueng awn ad u pueng a toenglah yeikrip nih ei.
	(John 4:37) Apum mein phueiein a pum mein adkue tikha tang kue.
	(John 4:38) Oeh nam binak kei lou, afei tuei bi nam adkom, am binak khuila nam luttei la kan tueih u,” a ti.
Samarih Chrangdoem Mean Jesu Am Yum
	(John 4:39) Nuta ein, “Ka bipoeng avan toek boeih kue,” tilah a hmatsak hei awn Samarih chrangadoem mein Jesu yum u kue.
	(John 4:40) Khatiein Samarihtu a ep am phaah, am eppa a om meilah amthoeh, hnuephnih ompuei hei kue.
	(John 4:41) Athu toek awn chrang adoem mein yum u kue.
	(John 4:42) “Cawhei Chrih kha leidek khui tang puengla, kammah ei yaknak awnna, kam hmat nak awnni kam yum, na toekla oeh kra kue,” tila, nutong am toek.
Jesu Ein Bawi Capa Acangsak
	(John 4:43) Hnuephnih a om konna, Kalile la ceit kue.
	(John 4:44) “Sanghma hauphi amah ei khawah ngaknak oeh om kue,” tilah Jesu amah ein a hmatsak hei.
	(John 4:45) Kalile ramkhui apha vengah, Kalile chrangtu ein ani dou u kue. Jerusalem khawah cehtak yuli poetta a bitu avan am hmuh boeih, hatulatiah amni phi akhala ceit u kue.
	(John 4:46) Khatiein tui yula akrasaknak Kalile ram, kana khawla Jesu ceit bai kue. Kapernaum khawah a capa hnatpueng Raikapbawi apum om kue.
	(John 4:47) Judah rammei ka, Kalile ram lah Jesu asutlaw ayak ah, a epla ceit ein, si law tompueng a capa lawkom, a cangsak kei lah pana kue.
	(John 4:48) Khatiein Jesu ein, “Nangmih kha coeinak tuon hmatnaktu oehnam hmuh atah, hawtiaphi oehnam yummei ni,” a tinak hei.
	(John 4:49) Raikapbawi yein, “Bawipa, ka capa oeh asih phaah vawlaw tang,” a tinak.
	(John 4:50) Jesu ein, “Ceit, na capa due cang kue,” a tinak. Raikapbawi yein Bawipa ei a thu tangna ein ceitkue.
	(John 4:51) Lam a ceh hnuiah a capa acanglaw baiyei thuthang awn asai yein ana doulaw kue.
	(John 4:52) Ahawti poetta a capa a cang, a doed heiah, “Yanmue khawnoed parih ah hnattein chrah kue,” am tinak.
	(John 4:53) Akhapoetta Jesu ein, “Naca cang ngei,” a tinak a pai yein thuem kue. Khanei amah awn a imkhui avan nein yum u kue.
	(John 4:54) Judah rammei ka Kalile ramla a law konna, Jesu ein coeiyei a bi a pahni nak la kra kue.
Chapter 5
Tuibuem Eppah Chrang Acangsak
	(John 5:1) Khakonna Jesu kha Judah tuei yuli buek keilah Jerusalem la ceit kue.
	(John 5:2) Jerusalem Tokot eppa, tuibuem omein, Aramaic thu awn Bethesda mingna kue, khacawh ei tuibuem tung panhra awn veiuein krungcih u kue.
	(John 5:3) Akhana sanatu ada he yoen u kue. Mikdaud, khokhem, khosui, tu om u kue. Tui ahuenlaw ana ngoeng u kue.
	(John 5:4) Nin ci ein Bawipa ei fanchrang krumlaw ein tui a phusak. Hauphi tui aphuah lut cuek pueng kha a nehpoeng boe kue.
	(John 5:5) Akhana kumthumkip awn kumred tah yoen pueng sana apum om kue.
	(John 5:6) Jesu ein akhana asou ayoen hmatein a doed, “Na canghlue aw?” a tinak.
	(John 5:7) Sana ein, “Bawipa, tui aphu lawah, tui khuilah ni fittei chrang oehom ein, ka thanak hnuiah, ni khaici u kue,” a ti nak.
	(John 5:8) Jesu ein ani a toek, “Thouna, na ih phak louna ceit,” a ti nak.
	(John 5:9) Khacawh ei chrang ahriget la mangein, a ihphak kotein ceit kue. Akha hnuepkha uihhnuep la kra kue.
	(John 5:10) Judahtu ein cang pueng chrang la, “Haunum ni cangsak pueng, tungoi uihhnuep ni, thukhoen nein phak nakawh ei taih kue,” am tinak.
	(John 5:11) Khanaphi a ni ein, “Ni cangsak pueng chrangein, na ihphak yoekna ceit niti na kue,” a ti.
	(John 5:12) “Na ihphak doengna, ceit niti na pueng haunum?” tila am doed.
	(John 5:13) Akhana om upueng chrangpring khuilah Jesu a luhviknak awn cang pueng chrangein hauti oehhmat baikue.
	(John 5:14) Ahnuah bekim khuila ani Jesu ein hmuh ein a toek, “Boen, narai khoenkue,” a ti nak. “Thoihnak oehbi bai, oehkhana na fanna athe sut lawei,” a tinak.
	(John 5:15) Anikha ceitein, “Cang sak pueng kha Jesu ni,” tila Judahtu a toek hei.
Capa Awn Hringnak Rah
	(John 5:16) Jesu ein Chring hnuep pa cawhmueihtu a bilah Judahtu ein thekhana u kue.
	(John 5:17) Jesu ein am hngalah, “Tungoi hrila ka paiyein a bidoei mueihla, kei yeinphi kabi doeikue,” a tinak hei.
	(John 5:18) Chring hnuep oeh ayeih doengla oeh kraein Fanpuhri haw kapai tila khueein Fanpuhri awn amah toeng nihpueng lah a toeknak awn Judahtu ein ani ngonhlue taoe u kue.
	(John 5:19) Jesu ein cawhei thu awn a hlan hei, “Thutang kan then u ei, capa ein amah poek la hatuphi oehbi theiyei, a pai yeibi a hmuh doengni, ani ein a bi hningkaw, paiyei abi doengni aca einphi a bi.
	(John 5:20) Pai yein capa kha a yongnak keidawngah abipoeng a hmuh. Oe, nam coeiyei hmokla cawhla baungai puengtu haw ni hmuh ei.
	(John 5:21) Pai yein chrangsitu thawhsak ein hringnak a pekhei mueihla, capa ein haw angaih tuah hringnak pehei kue.
	(John 5:22) Hatulatiah pai yein hauphi thu oehchra ei khanaphi thuchranak poeng capa ap khoen kue.
	(John 5:23) Pai am doenkham mueihla chrangvan nein capa am doenkham mei la.
	(John 5:24) Thutang kan then u ei, hauphi ka thu ngaikom ni tuei lawh pueng yum pueng kha, aloet hringnak taein oeh dikam mei, sihnak puen ein hringnak la kon khoen kue,” a ti.
	(John 5:25) “Thutang kan then u ei, chrangsitu ein Fanpuhri ei capa ei awi yaukom, yaknak awn am hringnak nin lawhnui ein tuboeih law kue.
	(John 5:26) Hatulatiah pai kha amah awn amah ahring mueihla capa phi amah ah hringnak a ommei lah pekhoen kue.
	(John 5:27) Ani kha chrangcapa la a kranak kei dawngah, thuchra theinak huham a pek khoen.
	(John 5:28) Cawh awn namngaih oeh hmangsak u, vuihmun khuiah om u pueng poengein a awi yaukom, amluh lawnak kei nin sutlaw ei.
	(John 5:29) Ani bi u pueng tukha hring u ei lah thou u kom, athe bi u pueng tukha di u ei lah thou u ei.
	(John 5:30) Kamah ein hatuphi oehka bi hning kue, ka yak mueihla thu ka chra ei, thu ka chra phi dueng kue, hatulatiah ka ngaih oeh ka yap ein, nituei law pueng ngei yakhlue ni kayap,” a ti.
Jesu Ei Mawng Hmatsak U Puengtu
	(John 5:31) “Ka mawng ka hmatsak heila akra ah, kahmatsak heikha oeh tangngei.
	(John 5:32) Hmatsak pueng afei om ein ka mawng a hmatsak hei kha tang kue tila ka hmat kue.
	(John 5:33) Johan neila chrangnam tueiein ani ein thutak hmatsak hei kue.
	(John 5:34) Chrang ngei hmatsak oehka douein khuinak namhmuh ei lani cawhtu katoek,” a ti.
	(John 5:35) “Anikha doeiein avang pe pueng meiim la kraein, nangmih kha avang nak khuiah, asoeng hlimtui yei nam yahlue kue.
	(John 5:36) Ka hmatsak kha Johan nei lah bau ngai kue; hatulatiah Pai yein anpek bitu ka poengngei bion toeng pueng kabi ein, pai yein antueih lawei mawng hmatsak hei kue.
	(John 5:37) Ni tuei law pueng pai amah ein kamawng hmatsak hei kue. Nangmih ein ahawtiaphi ani ei awi oeh nam yaman ein apumphi oehnam hmuh man kue.
	(John 5:38) Athu phi nam khuiah oeh om kue, hatulatiah a tueihlaw a Capa phi oehnam yum kue.
	(John 5:39) Thucim awn aloet hringnak tak keilah nam ngai ein thucim analah nam boen kue. Thucim tukha kamawng hmatsak puenglah kra kue.
	(John 5:40) Hringnak takkei lah ka denla oehnam law kue.
	(John 5:41) Chrangngei ngak oehka dou kue.
	(John 5:42) Khanaphi namlungsin khuiah Fanpuhri yongnak oehnam tak kanhmat u kue.
	(John 5:43) Ka pai yei mingon ka lawein oeh nandou u kue, khanaphi chrang apum amah ei mingon alawah nam dou vei.
	(John 5:44) Apum awn apum ngaknak nam yap ein Fanpuhri ei lamei law pueng ngaknak doeng rah eilah oehnam yap puengein, hatu mueihla nan yum hning u ei?
	(John 5:45) Pai yei la thoih pukpai yeilah oeh ni ngai u. Nangmih thoihni pukpai u pueng kha namngaih u Moses ni.
	(John 5:46) Moses nam yum mei sueah, kei nan yum u ei sue: hatulatiah ani ein ka mawng ruthenkue.
	(John 5:47) Khanaphi aruk oehnam yumma, hatumueih la ka toek nam yum mei yaw?” a ti nak hei.
Chapter 6
Jesu Ein Chrang Phra Ngakip Abei
	(John 6:1) Cawhtu apoeng konna Kalile tuili raivang Tiberia tuili la ceitkue.
	(John 6:2) Sana fanna coeiyei hmatnak abi am hmuhnak awn, chrang pring ein a hnuhrui u kue.
	(John 6:3) Khanei Jesu cung la kai ein, a hnuhrui tuon ngoi u kue.
	(John 6:4) Judah tuei kantak yuli etlaw kue.
	(John 6:5) Jesu ein boen ein aniei lah law u pueng chrang pring anui hmuh ein Philip a toek, “Cawhei chrang tuei aiyei vaipi hawla leih eiyaw?”
	(John 6:6) Abi ei hmatkhoen ein a noekdah nak la a doed.
	(John 6:7) Philip pein, “Am van nein ayawicaci am rah eilah, denari pithnih phu haw am niei hmokla oehkroe ei tiein a hlan, khang oetnak ci eilah oeh kroe ei?” a ti nak.
	(John 6:8) Ahnuhrui tuei apum Andrew, Simon Peter ei nau vein a toek.
	(John 6:9) “Cawhah tunvaipi pinga awn ngaca pahnih ta pueng amaw apum om kue: Chrang adaei hamla hatu la oehmawng ngei?” a ti.
	(John 6:10) Jesu ein, “Chrangtu ngoihsak,” a ti. Khacawh ei hmun na, sai ada omein chrang amila phrangakip ngoi u kue.
	(John 6:11) Jesu ein vaipi tu louein, aboenak konna, akhana ngoi u pueng am kroenak hrila a hnuhrui tu a teisak hei; Akha mueihla nga phi a pek hei.
	(John 6:12) Amphue konna, a hnuhrui tu atoek hei, “Poihpueng a kikek tu khoep u na hatu oeh chruehsak kei,” a ti.
	(John 6:13) Khanei tunvaipi pinga aphuela am ai konna apoih amkhoep pa vawh hrahleihnih law kue.
	(John 6:14) Khacawh ei coeinak Jesu ein, a bi chrangtu ein am hmuhah “Cawh ei chrang kha leidek fanla law pueng sanghma tanglah kra kue,” amti.
	(John 6:15) Amni lawukom, Hrangpuei la am som lingtai yei, Jesu ein hmat ein, amah ca cungla kai bai kue.
Tui Fanna Jesu Cehnak
	(John 6:16) Khawathan lawah a hnuhruitu tuili la ceit u kue.
	(John 6:17) Tuikongah ngoiuein Kapernaum khawla ceit u eilah tuikat u kue. Khawthan khoen einphi, Jesu am epla oeh sutlaw pha kue.
	(John 6:18) Khawkhi the khilaw ein tuiphu thou kue.
	(John 6:19) Mengthumli am sutlaw ah, Jesu tuifanna law ein, kong ahned law am hmuh ah, kriboeih u kue.
	(John 6:20) Khanaphi, “Kei ni, oeh kri u,” a tinak hei.
	(John 6:21) Khatiein ani kong khuila am luhsak awn kong phi asut hluenak longkev pha hrit kue.
	(John 6:22) Angawi hnueppa tuirai afei vangah duei u puengtu ein kongapum doeng konna, afei kongyawi oeh a om hmu u ein Jesu awn a hnuhruitu kong khuila oehlut u ein a hnuhruitu ein amahdoeng ceh ta u kue.
	(John 6:23) Bawipa ein boenak atoek konna, vaipi chrang ada ein am ainak hmun awn et pueng, Tiberia lamei kongfei ayawicatu sutlaw u kue.
	(John 6:24) Chrang pring ein Jesu awn a hnuhruitu akhanna, oeham om hmuh u ein, kongcum u ein, Jesu yaplah, Kapernaum khawla ceit u kue.
Jesu Kha Hringnak Vaipi
	(John 6:25) Tuili raivangah hmuh u ein am doed, “Tikkhik pueng, hawtiah cawh napha?” am ti.
	(John 6:26) Jesu ein, “Thutang kan then u ei, kei nan yum u pueng coeiletnak tu nam hmuh la oehkra ein vaipi aphuela nam ailani,” a tinak hei.
	(John 6:27) “Thethei pueng buh ei hmokla oehbi u, khanaphi chrang Capa ei anpek u, aloet hringnak buh rah eilah bi u, pai Fanpuhri ein ani ei fanna neknak deng khoen kue,” a ti.
	(John 6:28) Khanei Fanpuhri ei bitu, hatu kam biei am ti nak.
	(John 6:29) Jesu ein, “Cawhkha Fanpuhri ei bila kra kue, a tueihlaw ani nam yumkue,” a ti nak hei.
	(John 6:30) “Khatiein kan hmuh u kom kan yum u keilah, hmatnak hatunum nan hmuh u kaw? hatu na biei?” tila ani amdoed.
	(John 6:31) “Fan vaipi am aiyei pehei kue tila rukmueihla, khawtau hmuah nim paitu, mana ai u kue,” a ti.
	(John 6:32) Khatiein Jesu ein, “Thutak kan then u ei, fanlamei vaipi nipe u pueng kha Moses la oeh kra kue. Fanlamei vaipi tangkha ka pai yein ni anpek u.
	(John 6:33) Leidek hringnak pe ein fanlamei krumlaw puengkha Fanpuhri ei vaipi lah kra kue,” a tinak hei.
	(John 6:34) “Bawipa, vaipi ni pe doei u,”am ti nak.
	(John 6:35) Khanei Jesu ein, hringnak vaipi la ka kra kue, kei ni ai pueng oehtawi yei, kei awn hring pueng oeh hrai yei,” a ti.
	(John 6:36) “Khanaphi nan hmu u ein oeh nan yum pha u kue.
	(John 6:37) Pai yei an pek poeng ka epla lawei ka epla law pueng ha u oeh ka tuttei.
	(John 6:38) Hatulatiah kangaih oehka bi kom nituei law pueng ngei ngaih biei lani, fanlamei ka krumlaw,” a ti.
	(John 6:39) “Ni tuei law pueng ngei a yakhlue kha cawhla kra kue; an pekpoeng avan apumphi oeh chruehsak la ahnusoeih hnueppa thawhsak heiyei lah kra kue.
	(John 6:40) Hatulatiah cawhkha ka paiyei yakhlue la kra kue, capa boen pueng poeng ein ani yum u kom, aloet hringnak ta u ei, a hnusoeih hnueppa ka thawhsak heiyei.
	(John 6:41) Khatiein fan la mei krumlaw pueng vaipila ka kra kue,” atilah Judahtu aniei mawng soukhau u kue.
	(John 6:42) “Joshep pei a capa, Jesu la oeh kraaw? anawi awn apaihaw nim hmat kue,” am ti. “Hatumueih la fan la mei kakrum law pueng?” a ti.
	(John 6:43) Khanei Jesu ein, “Nammah oeh sou khau u,” a tinak hei.
	(John 6:44) “Ni tuei law pueng pai yein atueih lawei lah oeh a suek, hauphi kei yei la oeh law hning ngei, ahnusoeih hnueppa ani ka thawhsak kei.
	(John 6:45) Am van Fanpuhri ein thei thang hei kue tila Sanghma tuei ruk om kue. Hauphi paiyei thungai ein ani eilah thei pueng kha keiyei lah law kue.
	(John 6:46) Fanpuhri ei lamei law pueng lah oeh kra pueng ein, hauein Fanpuhri oehhmuh mankue; ani doengein ni pai a hmuh.
	(John 6:47) Thutang kan then u ei, ani yum pueng kha aloet hringnak tah kue.
	(John 6:48) Hringnak vaipi la ka kra kue.
	(John 6:49) Nam paitu khawtau hmu ah mana ai u ein sih u kue.
	(John 6:50) Cawhkha fan lamei krum law pueng vaipila kraein ani ai pueng chrang oeh siei.
	(John 6:51) Fanlamei krum law pueng hringnak vaipila ka kra kue; Cawhei vaipi ai pueng hauphi hringloettei; cawhei vaipi kha leidek kei hringnak keila, kasa kape,” a ti.
	(John 6:52) Khanei Judahtu ammah taihkru u ein, “Cawhei chrangein hatumueih la, aiyei la asa nipe hning u ei?” am ti.
	(John 6:53) Khanei Jesu ein, “Thutang kan then u ei, chrang Capa eisa oeh ai, si oehowk kei chrueih, nangmih ei khuiah hringnak oeh ommei.
	(John 6:54) Hauphi kasi owh ein kasa ai pueng aloet hringnak ta ei, ahnusoeih hnueppa ani ka thawhsak kei.
	(John 6:55) Hatulatiah kasa kha buh tangla kra ein kasi kha owktang ngeilah kra kue.
	(John 6:56) Hauphi kasa aiein kasi owh pueng kha keiah om ein aniah ka om kue.
	(John 6:57) Ni tuei law pueng pai ahring mueihla pai awn ka hring kue; khatiein keini ai pueng kei awn hring ngei.
	(John 6:58) Anikha fanlamei krumlaw pueng vaipila kraein nam paitu mana ai u ein amsih mueihla oehkra ei; cawhei vaipi ai pueng hringloettei.”
	(John 6:59) Cawhtu kha Kapernaum khawei sinakok ah, a theihei poetta atoek pekhei lah kra kue.
Ahnuhruitu Ein Jesu Am Cehtak
	(John 6:60) Khanei ahnuhrui adoem mein a toek, am yak ah, “Cawh ei a thei kueihe kue; hauein douhning ngeiyaw?” am ti.
	(John 6:61) A hnuhruitu am soukhau Jesu ein hmatein a toek hei: “Cawh ei thuein nikatsak u kuene?
	(John 6:62) Chrang Capa a omnak malah akai nam hmuhah hatunam ti ei?
	(John 6:63) Cawhkha hringnak pe pueng Hmueichra la kraein pumsa ein hatu oeh khuet kue: Nangmih kan toek u kei thutu kha Hmueichra lah kraein hring kue.
	(John 6:64) Khanaphi nang mi avangein oehnam yum kue,” a ti. Hatulatiah Jesu ein, acuekah tuenein oehyum u ei awn hauein amah appei hmat kue.
	(John 6:65) “Ka Pai yein oehan appei chrang hauphi kei yeila oehlaw hning ngei ti lah nangmih kantoek u,” a ti nak hei.
	(John 6:66) Akhannei tuen a hnuhrui adaein lat ta u ein ani oehgui he u kue.
	(John 6:67) Khanei Jesu ein hleihnih tula, “Nangmih moe cehei nam yahlue aw?” a ti.
	(John 6:68) Simon Peter ein a hlan, “Bawipa, ha u eila num kamceh kaw, nangah aloet hringnak thu na takue,” a tinak.
	(John 6:69) “Nangkha ahring Fanpuhri ei capa Chrih la nakra kamhmat khaiein kan yum u kue,” am ti.
	(John 6:70) Jesu ein ahlan hei: “Nangmih hleihnih, oeh kan hruei u aw? Khanaphi nangmih ei apum khawram ni? a ti.
	(John 6:71) Simon nei capa Judah Iscariot a toek; hleihnih khuiyei a pum la kraein, a hnulah Bawipa ap pueng lah kra kue.
Chapter 7
Yihim Yuilila Jesu Ceit
	(John 7:1) Cawhtu apoeng konna Jesu Kalile yoeuveng kue, Judahtu ein amngon hluenak awn, Judagam yoeuvei oehya hlue kue.
	(John 7:2) Tuboeih Judah tuei yihim yuli et kue.
	(John 7:3) Khatiein Jesu anautu ein amtoek, “Chrahkru na Judah ram lama ceit, khanavah na hnuhruitu ein nabi tu hmuh u ei am tinak.
	(John 7:4) Hauphi a mingthang ngei yahlue puengkha athupla hatu oehbi man kue. Cawhtu nabi la akraah, leidek chrangtu na hmuhkrusak kei,” am ti nak.
	(John 7:5) Hatulatiah amah ei nautu einhaw ani oehyum u kue.
	(John 7:6) Khanei Jesu ein, “A toek hei, ka nin oeh sutpha kue; nangmih ei hamla hatu nin phi om kue.
	(John 7:7) Leidek kein oehni thueihning u ei, khanaphi kei nithuei u kue, hatulatiah athe am bi ka hmatsak heinak awn.
	(John 7:8) Nangmih yulinak la ceit u. Kei yulinak la oehka ceit tangngei, hatulatiah kanin akuem la oeh sutlaw pha kue,” a tinak hei.
	(John 7:9) Cawhei thutu a toek konna, Kalile ram khuiah om kue.
	(John 7:10) Khanaphi a nautu amceh konna amahphi ceit kue, oeh dangngei la aduemla ceit kue.
	(John 7:11) Khanei yuliah Judahtu ein, “Jesu hawla a om?” tila doed u kue.
	(John 7:12) Aniei mawng chrang tuei lakah soukhau doem u ein, “Avang ein anikha chrangni,” amti. Afeitu ein, “Ka, chrangthei lainakue,” am ti.
	(John 7:13) Khanaphi Judahtu am krihnak awn hauphi akhaila amawng oeh toek kue.
Yuliah Jesu Ei Theithang Nak
	(John 7:14) Yulihnuep alung apha lawah, bekim khuila Jesu ceitein thei hei kue.
	(John 7:15) Judahtu coei u ein am doed, “Cawhei chrangein oeh a theiyei hmokla hawmueila a hmattaw?” amti.
	(John 7:16) Jesu ein, “Kan thei u kha, kamah ei la oeh kraein, ni tueilaw pueng ngei lamei ni tiein a hlan hei.
	(John 7:17) Hauphi Fanpuhri ei yakhlue bi hlue puengkha, Fanpuhri ei lamei yaw? Ka mah ei theithang maiyaw tila hmattei ni.
	(John 7:18) Hauphi amah ngaihla thutoek puengkha amah ei hluengtainak yappueng lah kra kue; khanaphi ani tueilaw puengngei hluengtainak yap pueng kha betak chrangni; aniah oeh adueng oeh om kue.
	(John 7:19) Moses ein thukhoen oehni pe u aw? Apum mein phi oehnam hrui, hatulah ngon nei lah nan yap u?” a tinak hei.
	(John 7:20) “Nangkha khawram nayou na kue, ngon neila haunum ni yap pueng?” tila chrangtu ein ani am hlan.
	(John 7:21) Jesu ein, “Coei yei apum kabi awn namngaih avan hmang kue,” a ti nak hei.
	(John 7:22) “Moses ein vuendong rednak an pek u; khacawh kha Moses ei la oeh kraein, paitu eini, Chringhnueppa chrangapum mei vuendong nam red.
	(John 7:23) Chringhnuep pa chrangapum mei vuendong red awn Moses ei thukhoen oeh the ei, ha tu latiah chring hnuep pa chrang apum ka cangsak lah, nan thueinak u?
	(John 7:24) Mikhmai dued boenna, thu oehchra ei, adueng lah thuchra u,” a ti.
	(John 7:25) “Khanei cawhkha ngon neilah amyap anila oeh kraaw? tila Jerusalem chrang avangein toek u kue.
	(John 7:26) Boen u, toek khaiein oeh thupuei u kue. Chrih la akra, kruem u pueng ein hmatkhai u aw.
	(John 7:27) Khanaphi cawhei chrang ahaw lamei alaw nim hmat kue; Chrih a lawah ahawlamei ani alaw hauein oeh hmattei,” am ti.
	(John 7:28) Khanei bekim khuiah Jesu ein, “A thei heiah, achropla nan hmat u kue, hawlamei ka lawein, kamah ngaihla oeh kalaw nam hmatkue tiein vik kue, khanaphi ni tueilaw pueng kha cingling ein, ani oehnam hmat kue.
	(John 7:29) Ani kahmat kue; hatulatiah ni tueilawein aniei lamei kalaw kue,” a ti.
	(John 7:30) “Khanei am pang ngei la ani yap u einphi, nin oeh asutpha nak awn hauein oeh pang hlotkue.
	(John 7:31) Chrangada ein ani yum u ein, Chrih a lawah cawhei chrang ngei abila doem ngai pueng coeinak biei,” am ti.
	(John 7:32) Aniei mawng cawhmueihtu chrang tu ein am soukhau, Farisetu ein ya u kue; Khanei anipang u eila, tairuetung tu Farisetu ein beekim ngoengtu am tueih.
	(John 7:33) Jesu ein, “Nam eppa asoengni ka om kaw, ni tueilaw pueng ngei lah ka ceitbai yei,” a ti.
	(John 7:34) “Nan yap u kom, oeh nan hmu u ei, ka omnak la oeh nam law hlottei,” a ti.
	(John 7:35) “Cawh ei chrang oeh nim hmuh nak hawla ceit tei la a bue? Nim chrang tuei am prengtai nak Greek tuei hmulah Greektu thei heiyei lanum, a ceh kaw?” tilah Judahtu toekkru u kue.
	(John 7:36) “Nan yap u kom oeh nan hmu u ei, ka omnak la oeh nam law hlottei,” a ti, hatu angaih tuehnak num?” am ti.
	(John 7:37) Yulitung ahnusoeih hnueppa, Jesu dueiein athangla atoek. “Tuihrai pueng hauphi, ka epla lawkom, owh se,” a ti.
	(John 7:38) “Thucim mei atoek mueihla, hauphi ni yum pueng ei pukkhuiah hringnak tuinu lawngngei,” a ti.
	(John 7:39) Ani yumpueng hauphi, Hmueichra am rah ei a toekla kra kue; hatulatiah Jesu ei hluengtai nak oehhmong phanak awn Hmueichra oeh pehei tang kue.
	(John 7:40) Khatiein Chrangada ein a thutoek am yakah, “Cawhei chrangkha sanghma tang,” am ti.
	(John 7:41) Afeitu ein, “Chrih” amti. Avang ein “Kalile ah Chrih tueilaw eiyaw?” am ti.
	(John 7:42) “Bethlehem khaw Davidtei omnak David imkhui yeika, Chrih lawei lah thucim mein oeh toekkaw?” am ti.
	(John 7:43) Khatiein aniei mawng awn chrangtu akhanna prengtai u kue.
	(John 7:44) Avang ein ani panghlue u einphi, hauein ani oeh pang hlot kue.
Oehyum Upueng Judah
Toengpangtu
	(John 7:45) Khanei tairuetungtu awn Farise tuei lah, beekim ngoengtu latbai u ein, “Hatulah ani oehnam lawpuei?” am ti.
	(John 7:46) Bekim ngoengtu ein, “Cawhei chrangngei toek mueihla ha u chrangein phi oehtoek man kue,” am ti.
	(John 7:47) Farisetu ein, “Nangmih haw ni theina khoen u kuene?” am ti.
	(John 7:48) “Juem u puengtu awn Farisetu hauein tah ani yummaw?
	(John 7:49) Thukhoen oeh hmat u pueng chrang tukha thuithawhnak rah u kue,” am ti.
	(John 7:50) Amni khuiah apumla kraein, thanla Jesu eilah ana ceitma pueng, Nicodemu ein atoek hei.
	(John 7:51) Ani ein, “Hatu a bi hmatta ani oeh yakma kha nim thukhoen nein hauphi thuchra eine?” a ti.
	(John 7:52) “Nang phi, Kalile chrangla oeh na kra aw? Yapna boen, Kalile khawah hatu Sanghma oeh tueiyei?” tiuein ani am hlan.
	(John 7:53) Khanei amvan am imci lah ceit u kue.
Chapter 8
	(John 8:1) Jesu olive cungla kai ein.
	(John 8:2) Khongoisik ah bekim khuilah law bai kue. Ani eila law u pueng ngoi, ein a theihei. Thukhoen tikkhik puengtu awn Farise tu ein luiluh pueng nuta apum pang u ein am lawpuei athungah am dueih sak.
	(John 8:4) Jesu am toek, “Tikkhik pueng, cawhei nuta luiluh ein kam pang.
	(John 8:5) Cawh mueih ei nuta lung awn voih eilah Moses ein thukhoen na an toek u, hatumueihla na ngaih?” am tinak.
	(John 8:6) Cawh ei doednak kha, donglah tung u ein kat am prumnak keilah am doed. Khanaphi Jesu kawpein, akutpring awn leidek fanna ca ru kue.
	(John 8:7) Am doed laihlaih nak awn dueilaw hritein a doed hei, “Nangmih ah oehthoih khoi pueng ein cawhei nuta voi mase a ti nak hei,”
	(John 8:8) Khanei kowpbai ein leidek ah caru kue.
	(John 8:9) Am yak ah am lungsin awn hmat u ein ahramca ma ein apum konna apum ahnu soeih hrila ceit u kue; athung ah duei pueng nuta awnna Jesu amahdoeng poih nih kue.
	(John 8:10) Jesu duei ein nuta a toek, “Hawanum am om? Hauein oeh ni toekpe kuene” a ti nak.
	(John 8:11) Nuta ein, “Bawipa, hauein oeh ni toek pe kue,” a ti. Jesu ein, “Kei yeinphi oeh kantoek pe ei. Ceit, oeh thoih bai,” a ti nak.
Jesu ei Hmatsak kha Tangkue
	(John 8:12) Jesu ein a toek heibai, “Leidek kei vangnakla ka kra kue. Hauphi ni hrui pueng kha hmuepkhuiah oeh ceitcawn kom hringnak kei avang rah ei,” a ti.
	(John 8:13) Khatiein Farisetu ein ani am toek, “Namah eimawng na toek, natoek oeh tang kue,” am ti nak.
	(John 8:14) “Kamah eimawng ka hmatsak ah phi, kahmatsak kha tang kue, hatulatiah hawlamei ka lawein hawla ka ceittei ti kahmat kue. Hawlamei ka lawein hawla ka ceh ei oeh nam hmat kue,” tiein a hlanhei.
	(John 8:15) “Hnicim ning awn thu namchra ein, hauphi thu oeh ka chra kue.
	(John 8:16) Thu ka chra, thu ka kruehphi duengkue hatulatiah, ka mahdoeng la oeh kraein, ni tuei law pueng pai awn kan duei hmaih kue.
	(John 8:17) Chrang pahnih ei hmatpuei kha tang kue ti lah nam mah ei thukhoen na am ruk.
	(John 8:18) Kei kha a pum, kamah ka hmatkru puei ein; afei ka hmatpuei kha ni tuei law pueng pai ni,” a ti.
	(John 8:19) “Khanei napai hawanum a om?” tila am doed. Jesu ein “Ka pai oehkhana kei oeh nan hmat u kuene,” a tinak hei. “Nan hmat u kei sueah, kapai nam hmat teisue,” a ti.
	(John 8:20) Bekim hruen am thongnak eppa a theihei poetta, cawhei thu a toek, anin oeh asut phanak awn haueinphi oeh pang kue.
	(John 8:21) Jesu ein, “Atoek hei bai, kei ka ceitkom, nan yap u ei, nam kat awn namsi ei; ka cehnak la oeh nam law hlottei,” a ti.
	(John 8:22) “Ka cehnak la oehnam law hlot tei,” ati kha, “Amah ngonkru hlue kue aw?” tilah Judahtu doed kru u kue.
	(John 8:23) Khanei a toekhei, “Nangmih kha kai lamei, kei kha fanlamei. Nangmih khadek chrang la nam kraein, keikha dekchrang la oeh ka kra kue,” a ti.
	(John 8:24) “Khatiein nangmih namkat awn nam siei ka ti; hatulatiah Keikha anini tila oeh nam yum mah, nam katnak awn nam sitang ngei,” a ti.
	(John 8:25) Khatiein amni ein “Nang haunum?”am ti. Jesu ein “Atuennei ka toeklah, ka kra kue” a ti.
	(John 8:26) “Nangmih ei mawng thuchra ei awn doedtei ada om kue, ni tueilaw pueng betak la kraein, aniei lamei kayaktu dek fanna ka toek kue,” a ti.
	(John 8:27) Apai yeimawng a thenhei oeh yalam u kue.
	(John 8:28) Jesu ein, “Nangmih ein chrang capa nam tai vengah, kei kha anini, kamah ngaihla oeh kabi nam hmattei, pai yei an thei mueihla ni cawhtu ka toek kue,” a ti.
	(John 8:29) “Kei ni tuei lawein, kan omhmaih pueng ngei pai yein, ka mahdoeng oehni rokkei, hatulatiah ani ei yeinak keila kabi doei kue,” a ti.
	(John 8:30) Cawhtu a toek awn adaein a ni yum u kue.
Abraham mei Catu
	(John 8:31) Khanei Jesu ein, amah yum u pueng Judahtu a toek hei, “Ka thu awn nam uep pang la akraah, ka hnuhrui tangla nam kra ei.
	(John 8:32) Thutak nam hmat kom, thutak kein ni chrah u ei,” a ti.
	(John 8:33) “Abraham mei cason la kam kra ein, hauei sailah oeh kamkra man kue; Hatu mueihla nangein nim hoengnak sutlaw ei nati?” am ti nak.
	(John 8:34) Jesu ein, “Thutang kan then u, hauphi thoihnak bi pueng kha thoih ei saila kra kue.
	(John 8:35) Saikha imkhuiah oeh om loettei, khanaphi capakha immah om loettei.
	(John 8:36) Khatiein capa ein an hoengsak u kah, nam hoeng tang ngei,” a ti.
	(John 8:37) “Abraham mei cason la namkra ka hmat kue; khanaphi namkhuiah ka thu oeh a omnak keidongah; ngon neilah nan yap u. Ka Pai yei lamei ka hmuhtu kan then u, nampai yei lamei namyak nam bi,” a ti.
	(John 8:39) Amni ein, “Abraham kam pai,” am ti. Jesu ein, “Abraham mei cala namkra ah, Abraham mei bitu bi u,” a ti.
	(John 8:40) “Khanaphi Fanpuhri ei lamei kayak thutak, nithen u pueng kei ngon neila nam yapkue. Cawh mueih Abraham ein oeh bi kue.
	(John 8:41) Nam paiyei bi nam bi kue,” a ti. Amni ein, “Capow la oeh kam kra kue. Kam pai Fanpuhri kam ta kue,” am ti.
Raiyei Catu
	(John 8:42) Jesu ein, “Fanpuhri nam paila akra ah, nan yongna u eisue, hatulatiah keikha Fanpuhri ei lamei ka lawein tuboeih cawhah ka omkue a tinak hei. Kamah ngaihla oeh ka lawein nituei law kue,” a ti.
	(John 8:43) “Hatu katoek hatulah oeh nam yaklam, hatulatiah kathu oeh nam yakhlot la kr a kue.
	(John 8:44) Nam pai khawram mei chrangla namkra ein nam paiyei angaih nambi hlue kue. Anikha acuekah tuenein chrang ana ngon lawein, thutak awn oeh dueiein akhui ah thutak he oeh om kue. Amah ei nei awn toek ein, arai toek kroen kue, anikha raiein raiu pueng ei pailah kra kue.
	(John 8:45) Hatulatiah thutak katoek ein, oeh nanyum u kue.
	(John 8:46) Hauein kakat, toek hningngei? Thutak katoek ein hatula oeh nan yum u?
	(John 8:47) Hauphi Fanpuhri ei chrangein Fanpuhri ei thu ngaiyei. Fanpuhri ei chrangla oeh nam kranak awn, a thu oeh nam ya kue,” a ti.
Jesu Amah Ei Mawng Atoek
	(John 8:48) Khatiein Judahtu ein ani am hlan, “Nangkha Samarih chrang, nayou om kue kam ti kam tang kuene?” am tinak.
	(John 8:49) Jesu ein, “You oehka takue, pai ka thangsak einphi nan thena u kue.
	(John 8:50) Khanaphi kamah ei hluengtai nak oeh ka yapein, yap ein thuchra pueng apum om kue.
	(John 8:51) Thutang kan then u ei, hauphi ka thungai puengkha, ahawtiah phi sihnak oeh hmu ei,” a ti.
	(John 8:52) Judahtu ein, “Na youmah kam hmat kue,” am ti nak. “Abraham awn Sanghma tu sikhoen u kue. Khanaphi nangein kathu ngai pueng sihnak oehod loettei na ti.
	(John 8:53) Sihkhoen pueng kampai Abraham lah na vaingai kuene? Sanghma tuphi sihkhoen u kue. Namah haula nangai kruaw?” am ti nak.
	(John 8:54) Jesu ein, “Kamah ka ngakkrula akraah, ka ngakkru, akhawloe,” a ti. “Kapai yein keini hluengtai sak ein, anikha kam Fanpuhri lah kra kue nam tikha anini.
	(John 8:55) Ani oeh nam hmat einphi, ani ka hmat kue; ani oeh ka hmat kue ka tiah, nangmih mueihla rai puengla kakra ei. Khanaphi ani ka hmatein athu ka ngai kue.
	(John 8:56) Nam pai Abraham mein ka hnuep a hmuh ei lah ngaihtueh ein yei kue, hmuh ein yeikrai kue,” a ti.
	(John 8:57) Khanei Judahtu ein, “Kum ngakip oeh a lawpha ei hmok la, Abraham ka hmuh kue nati?” am tinak.
	(John 8:58) Jesu ein, “Thutang kan then u ei, Abraham oeh a om phaah, ka om khoen kue,” a ti nak hei.
	(John 8:59) Khatiein ani am voihnak kei lungtu am koihah, Jesu amah thupkru ein bekim khuiyei ka, am thunglak kei afeila cehta hei kue.
Chapter 9
Anowi Bung khuiyei
Mikmue Adeisak
	(John 9:1) Lam a ceh hnuiah a mue la hmilaw pueng chrang apum ahmuh.
	(John 9:2) A hnuhruitu ein, “Tikkhik pueng, hauei kat, amah ei kat la aw? amuela a tuei law?” am ti.
	(John 9:3) “Amah ei katla oehkra ein anupai yei katla phi oeh kra kue,” Jesu ein, “Fanpuhri ei bibi aniah adangnak keila,” a ti.
	(John 9:4) “Nituei law pueng ngei bi hnuep a ompoetta biei. Hauein oeh a bi theinak kei than sutlawei.
	(John 9:5) Leidek fan ka ompoetta, leidek kei vangnak la kakra kue,” a ti.
	(John 9:6) Atoek khappa acitui leidek ka thoh ein, citui awn dek nengsak ein amik hluk pe kue.
	(John 9:7) “Ceit na, Siloam tuibuem ma vaw si,” a tinak. Siloam suilam “Tueih.” Khacawh ei chrang ceitein asiproi konna deiein imla ceit kue.
	(John 9:8) A imteng tuon hmu man u puengtu ein anikha thoeh pueng la am hmat, “Cawhei chrang kha ngoiein thoeh pueng awn oeh toeng nih aw? am ti.
	(John 9:9) Avangein ani ni am ti. A fei tuein, “Ani awn mueih nihkue,”am ti. Amah ein, Ani kha kei ni,” a ti.
	(John 9:10) Amni ein, “Na mik hawmueih la adeilaw?” am tiah.
	(John 9:11) “Jesu mingna pueng chrang apum mein, tueihtoung awn kamikrawi ahluk, Siloam tuibuem la ceitna si,” a ti. “Ka ceitein ka si eitah, ka mik deikue,” a ti.
	(John 9:12) Amni ein, “Hawanum khacawh ei chrang am tiah oeh ka hmat kue,” a ti.
Mik Adei Farise Tuei  Doednak
	(John 9:13) Amikmue ma pueng, Farise tuei la am lawpuei.
	(John 9:14) Jesu ein toung awn a mik yinpe ein a deisak hnuep kha Chringhnuep la kra kue.
	(John 9:15) Khatiein Farisetu einphi hawmueihla a mik adeilaw amdoed. Ani ein, “Ka mik ah toung tawk ein, ka siei, ka hmuh kue,” tiein a hlan hei.
	(John 9:16) Farise avangtu ein, “Cawhei chrangkha Fanpuhri ei lamei lah oeh krakue, hatulatiah Cheinghnuep oeh yeihkue,” amti. Khanaphi avangtu ein, “hawmueihla chrangka ein, cohmueihei coeinak bithei yeiyaw?” ti u ein tai u kue.
	(John 9:17) Amikdaud am doedbai, “Na mik deisak pueng haula na ngaiyaw?” am tiah, “Ani kha Sanghma la kra kue,” a ti.
	(John 9:18) A nupai oeh am khuepha hrila khacawh ei chrang yan rawiah a mikdaud ein tuboeih deilaw baikue ti Judahtu ein oeh tangna u kue.
	(John 9:19) “Ani nangnih ei cane?” am ti. “Ani aw adaud la hmilaw kue nam ti? Tuboeih hatu mueihla adei lawbai? am ti.
	(John 9:20) A nupai yein, “Ani kan cala kan hmat kue,” an ti. “Ani kha a daudla hmilaw puengla kan hmat kue,” anti.
	(John 9:21) “Khanaphi tuboeih hawmueihla ahmuh thei hauein a mik a deisak, oeh kan hmat kue,” anti. “Amah doed u, a kum hramkue; amah ei mawng amah ein toek kei powaw an tinak hei,.”
	(John 9:22) A nupai yein, Judahtu an krihnak awn akhamueihla an toek. Judahtu ein, hauphi Jesu Chrih la sui pueng Sinakok keika, tueila nguemkrip u kue.
	(John 9:23) Khatiein a nupai yein, “Akum hram kue amah doed u,” an ti.
	(John 9:24) Khanei amikdaud alenghnih la khue u ein, “Fanpuhri thangsak, cawhei chrang, chrangka la akra kam hmat kue,” am ti.
	(John 9:25) “Ani chrangka lah akra, oeh kam hmat kue. Apumta ka hmat kue; ayanla ka mikdaud ein tuboeih ka hmuh kue,” a tinak hei.
	(John 9:26) Am doed bai, “Hatumueihla num an bi? Hatumueihla num namik a deisak?” am ti nak.
	(John 9:27) Ani ein kanthen khoen u kueget, “Oeh nam ngaih ei hmok la. Hatu eila nam yakhlue bai num? Ahnuhrui la namkra hlue kue ne?” a tinak hei.
	(John 9:28) Khakonna ani analah tam u ein, “Nang kha aniei hnuhrui lah na kra kue, kei mih kha Moses ei hnuhrui lah kam kra kue.
	(John 9:29) Fanpuhri ein Moses, a puei mueihla a toek nim hmat kue; khanaphi cawhei chrang hawlamei alaw oeh nim hmat kue.
	(John 9:30) Atangla cawhkha coeiyei la kra kue; ani hawlamei alaw oeh nam hmat ein ka mik deisak kue,” tiein a hlan hei.
	(John 9:31) “Khanaphi Fanpuhri ein chrangka ei thu oeh a ngaihpek nim hmat kue; khanaphi ayakhlue biein, Fanpuhri krih pueng ngei, thu ya kue.
	(John 9:32) Ahmi lawei daud pueng chrang ngei mik deisak pueng hauein oeh ya man nei.
	(John 9:33) Cawhei chrang Fanpuhri ei lamei oeh alawah, hatu oeh bi hningngei,” a ti.
	(John 9:34) Ani am toek, “Nang kha na hmi law reah kat awn nabe ein hret, nan thei u,” ti u ein, a ni pungla am tuh.
Hmueichra Mikmue Tu
	(John 9:35) Jesu ein ani am tuh ayak konna, “Ani hmuh ein, chrang Capa na yum maw? a tinak.
	(John 9:36) Ani ein, “Tikkhik pueng, ani haunum, ani ka yum mei?” a ti.
	(John 9:37) Jesu ein, “Ani na hmuh khoen kue; nan thu puengkha ani ni,” a ti.
	(John 9:38) Khanei, “Bawipa, kan yum kue,” ti ein, ani beh kue.
	(John 9:39) Jesu ein, “Keikha leidek fanna thuchra eilah ka law kue, daud pueng deikom, dei pueng adaudnak kei la,” a ti.
	(John 9:40) Aeppa om u pueng Farisetu ein atoektu ya u ein, “Kam mikdaud kuene?” am tiah.
	(John 9:41) Jesu ein, “Nammik adaud ah, namkat oeh ommei; khanaphi tuboeih kam mik deikue nam ti, nam kat om kue,” a ti.
Chapter 10
T0thoem awn AT0
	(John 10:1) “Thutang kan then u ei, Tovong kot awn oeh lutein, afei lam awn puen puengkha, aru awn ruai la kra kue.
	(John 10:2) Kha na phi kotta lut puengkha Tothoem la kra kue.
	(John 10:3) Kot ngoeng pueng ein ani hmongpe ein To ein a awi ngaihpe kue. Am ming awn a Totu khuehei ein pungla cehpuei hei kue.
	(John 10:4) A Totu prok ein am hmaiah ceit kue; A awi am hmatnak awn ani hrui u kue.
	(John 10:5) Athuem mei hnu, ahawtiahphi oeh hrui u ei, athuem mei awi oeh am hmatnak awn, ani dongta u ei.”
	(John 10:6) Jesu ein cawhei nuetnak cungein a toek hei, khanaphi ani ein khacawh a toekpek hei oeh hmat u kue.
	(John 10:7) Khatiein Jesu ein a toek heibai, “Thutang kan then u ei, kei kha Tokot lah ka kra kue.
	(John 10:8) Ka hmaiah lawu pueng avan aru tuon ruaitu lah kra u kue, khanaphi amni ei awi To ein oeh ya kue.
	(John 10:9) Kei kha kot ni; hauphi kei awn lut puengkha khuilah kra kue. Ani kha lutlang ceitcawn ein, khawsak veh hmu ei.
	(John 10:10) Aru kha, ngonkom, ru ei, disak kei la law kue; hringnak ta u kom, hringnak awn am be eilah ka law kue a ti.
	(John 10:11) Kei kha Tothoem veh ni; Tothoem vehkha Toei hmokla ahringnak pe kue.
	(John 10:12) Khanaphi vah ei saikha Tothoemla oeh kra kue, khatiein To mahla oehkra puengkha, he alaw hmuh ein, To rok ein dawngta kue. He ein kuet hei ein tairaksak hei kue.
	(John 10:13) Ani kha dong kue hatulatiah anikha vahla kraein Toei mongma oeh ngaih na kue.
	(John 10:14) Tothoem vehla ka kra kue, amni ka koelah kahmat ein ka koe ein ni hmat u kue.
	(John 10:15) Pai yein an hmat muihla pai ka hmat ein, To ei hmokla ka hringnak ka pek.
	(John 10:16) Cawhei vong ngei lah oehkra pueng afei To ka ta kue; khacawh tu phi ka law pueiyei. Amni ein phi ka awi ngai u ein, Tovong a pum Tothoem apum lah kralaw ei.
	(John 10:17) Ka hringnak ka pekom, ka lawbai yeila a kranak awn, pai yein ni yawngna kue.
	(John 10:18) Haueinphi ka hringnak oeh lou vei, kamah ngaihla ka hringnak ka pek. Pek theinak ka ta ein lakbai theinak phi ka tah kue. Cawh ei titheinak kha pai yeilah ka rahla kra kue.”
	(John 10:19) Khatiein cawh ei thu tuon Judahtu taibai u kue.
	(John 10:20) Ani kha youmah ein ru kue. “Hatulah ani ei thu ngaih ei” ti u kue.
	(John 10:21) Afeitu ein, “Athu kha youmah puengngei thula oeh kra kue. Khawram mein mikmue deisak hning ngei yaw?” am ti.
Jesu oehYum upueng Judatu
	(John 10:22) Sikca vengah, Jerusalem khawah ap nak yuli kue.
	(John 10:23) Jesu kha Solomon nei Beekim hup khuiah ceitveng kue.
	(John 10:24) Khanei Judahtu ani vei u ein, am toek, “Nangein hatu kruk ah nan ueansak u kaw? Chrih la nakra ah akhai lah ni then u,” am ti.
	(John 10:25) Jesu ein, “Kan then khoen u ein oeh nam yum kue a tinak hei. Pai yei ming awn ka bitu kha, kei yei hmatsak la kra kue.
	(John 10:26) Khanaphi oeh nan yum u kue, hatulatiah ka Tolah oeh nam kra kue.
	(John 10:27) Ka To ein ka awi ngai ein; ka hmat hei ein, ni hrui u kue.
	(John 10:28) Aloethring nak ka pehei ein, hawtiahphi oeh di u ei; haueinphi ka kut khuiyei oeh ni rut hlottei.
	(John 10:29) Am ni tu ni pe pueng ka pai kha, avan lah baungai ein ka pai yei kuttei hauein oeh rut hei hlottei.
	(John 10:30) Pai awn kei kha a pum ni.”
	(John 10:31) Judahtu ani am voihnak kei lung koi bai u kue.
	(John 10:32) Jesu ein a toek hei, “Pai yei lamei bini tu adoem kan hmuh khoen u; hatulanum lung awn nan voih hlue u,” a ti.
	(John 10:33) Judahtu ein, “Bini hmokla oeh kan voi u ei, khanaphi Fanpuhri na thekhanak, hnicim la nakra ein hret, Fanpuhri la na hmoe kru lani,” am ti.
	(John 10:34) Jesu ein, “Nangmih Fanpuhri la nam krakue ka ti, nam thukhoen na, oeh ru u kue ne?” a tinak hei.
	(John 10:35) “Fanpuhri lah akhue hei lah akraah, Fanpuhri ei thu hauei lamei a law, thucim oeh the hning ngei.
	(John 10:36) Pai yein cimsak ein dek fanla a tueih lawei chrangein, kei kha Fanpuhri ei capa la, ka kra kue a tilah, Fanpuhri na thekha na kue namti ei yaw?
	(John 10:37) Ka pai yei bi oeh kabi lah akra ah, oeh ni yum u.
	(John 10:38) Khanaphi kabi la akraah, oeh nan yum u ka phi, bituta yum u, pai yei khuiah ka om ein, ka khuiah pai a om, hmat u na yum u.
	(John 10:39) Khanei am pangbai yeila yap u ein, am pang uepnak kei, ani cawuprok kue.
	(John 10:40) Johan nei baptisma a peknak ma, Jordan tuirai vangla ceitbai ein, akhala omkue,” a ti.
	(John 10:41) Ani eila ada lawuein, “Johan nein coeiyei oeh bikue am ti, Johan nein ani ei mawng a toek avan tangkue” tiuein.
	(John 10:42) Akhana ani ada ein yum u kue.
Chapter 11
Lazarus Sihnak
	(John 11:1) Lazarus mingna pueng chrang a pum hnat kue. Ani kha Mary awn a nau Martha ei omnak Bethanue khaw chrang la kra kue.
	(John 11:2) Mary kha hnat pueng Lazarus ei be, Bawipa ei khaw situi ui awn hluk ein a lusam awn thud pe puengla kra kue.
	(John 11:3) Khatiein cinaurawi yein Jesu thu an phueih, “Bawipa, na yongnak kei chrang hnat kue,” an ti.
	(John 11:4) Khacawh ei thu Jesu ein a yak, “Cawh ei hnatkha sihnak kei hnatla oeh kra kue. Fanpuhri ei hluengtai nak keila kra kue, Fanpuhri ei capa, hluengtai nak adang ngeila,” a ti.
	(John 11:5) Jesu ein Martha awn anau Lazarus mi, yawngna hei kue.
	(John 11:6) Khanaphi Lazarus ahnat ayak vengah, a omnak ah hnuep hnih om bai kue.
	(John 11:7) Khanei a hnuhruitu a toekhei, “Judah ram la nim ceit baiye,” a ti.
	(John 11:8) A hnuhruitu ein, “Bawipa, yanrawi ah Judahtu ein lung awn ni voi hlue u kue hret, akhala na ceh bai hlue?” am ti.
	(John 11:9) “Hnuepoet ta khawnoed hleihnih om puenglah oeh kra aw? Chrang kha hnueppa aceh vengah oeh lum toengngei, hatulatiah cawh leidek vangnak awn ani ein hmuh kue.
	(John 11:10) Than la ceitveng pueng kha lumtoeng kue, hatulatiah ani ei khuiah avang oeh om kue,” a ti.
	(John 11:11) Cawhtu a toek konna ani ceitein a then hei, “Nim puei Lazarus kha ip khoen kue; khanaphi ani ka letsak keila, ka ceittei,” a ti.
	(John 11:12) A hnuhruitu ein, “Bawipa, a ih a veh ngai yei,” am ti.
	(John 11:13) Jesu ein a sih a toek te, a hnuhruitu ein ih maidued la am ngaih.
	(John 11:14) Khatiein Jesu ein akhaila a toek hei, “Lazarus sih khoen kue,” a ti.
	(John 11:15) “Akhana oeh ka om nangmih ei hamla ka yeikue, khanavah nam tangna ei, khanaphi ani eilah nim ceit tei,” a ti.
	(John 11:16) Khanei Diduemusla amsui Thomas ein a puei hnuhruitu a toek hei, “Ani awn nim sih hmaih eilah nim ceitte,” a ti.
Jesu Ein Cinaurawi Atoek
	(John 11:17) Aphavengah, Lazarus kha vuihmun khuiah hnuepli a omkhoen Jesu ein hmat kue.
	(John 11:18) Bethanue khaw kha Jerusalem awn menghnih haw oeh law kue.
	(John 11:19) An be a sihnak awn Mary awn Martha veiukom hloep u eilah, Judahtu ada lawh u kue.
	(John 11:20) Jesu alaw Martha ein a yak ah, dou veilah ceit kue, Mary im mah om kue.
	(John 11:21) Martha ein Jesu a toek, “Bawipa, cawhah na ommei sueah, kabe oehsi eisue.
	(John 11:22) Khanaphi atuboeih haw hatuphi Fanpuhri eila na thoeh ah Fanpuhri ein nipe eiti ka hmat kue,” a ti.
	(John 11:23) Jesu ein, “Nabe hringbai yeini,” a tinak.
	(John 11:24) Martha ein, “Ahnusoeih hnueppa ani thou baiyei ti ka hmat kue,” a ti.
	(John 11:25) Jesu ein, “Hringnak awn thawhbai nakla ka kra kue. Ni yum pueng hauphi, asih ahaw, hring ngei,” a ti.
	(John 11:26) “Hauphi hringein ni yum pueng hawtiahphi oeh siei. Cawh na yum maw?” a ti nak.
	(John 11:27) Ani ein, “Oe, Bawipa, leidek fan la law pueng Fanpuhri ei capa Chrih la kan yum kue,” a ti.
	(John 11:28) Cawhtu a toek konna, a nau Mary eila ceitein aduemla akhue, “Tikkhik pueng, sutlaw khoen ein ni yap kue,” a ti.
	(John 11:29) Mary ein a yak kei, thougit ein a epla ceit kue.
	(John 11:30) Akhapoetta khaw khuilah Jesu oeh lutpha ein, Martha awn an chrumnak hmun nani a om hun.
	(John 11:31) Mary hloep u ein imkhuiah omhmaih u pueng Judah tu ein, thougit ein a ceh am hmuh ah, a hnuhruitu ein, vuihmun lah kiuvei lah ceit hlue ngai pueng am ti.
	(John 11:32) Jesu ei omnak la Mary pha ein a hmuh ah, a khaw kaiah kowp ein, “Bawipa, cawhah na ommei sueah, kabe oehsi eisue,” a ti.
	(John 11:33) Jesu ein, Mary a kiu awn ani awn lawhmaih u pueng Judahtu ei amkiu a hmuh ah, alung khuiah anuilah hlokhla thingphong kue.
	(John 11:34) “Ani hawah nam soen a tiah.” Amni ein “Bawipa, lawna boen,” am tiah.
	(John 11:35) Jesu kiu kue.
	(John 11:36) Judahtu ein, “Hawtukruk la a yongnak boen u!” am ti.
	(John 11:37) Khanaphi avangein, “Amikdaud deisak pueng ani ein cawhei chrang oeh siei lah oeh tihning kue aw?” am ti.
Jesu Ein Lazarus Sihnak Kei Athawhsak
	(John 11:38) Jesu kha, a yoe he ein, vuihmun la sut law kue. Lung khuila kraein kot lung awn khai u kue.
	(John 11:39) Jesu ein, “Lung hnon u,” a ti. Khanaphi chrangsi ei abe Martha ein, “Bawipa tuboeih tah abawthe lawei ni, utnak hnuepli law khoen kue,” a ti.
	(John 11:40) Jesuein, “Na yumla akraah, Fanpuhri ei hluengtai nak na hmu ei; oeh ka tiaw?” a tinak.
	(John 11:41) Khanei asi am soennak lung hnon u kue. Jesu hamang ein, “Pai, kathu nan ngaih pekla kan yeina kue,” a ti.
	(John 11:42) “Kathu nan ngaih pek loet ka hmat kue, nangein cawh bi la nan tueihlaw, cawhah veiuein dueiu pueng ein am yum meila, cawh ei thu ka toek kue,” a ti.
	(John 11:43) Cawhtu a toek konna Jesu ein, “Lazarus, lutlaw,” ti la a thang la vik kue.
	(John 11:44) Chrang si lutlaw ein, akut awn akhaw suisak kein ven kue, a hmai yih ein bu kue. Jesu ein, “Vui yih hlowk pe u na cehsak u,” a ti nak hei.
Jesu Ngonnei Lah Tengnak
	(John 11:45) Mary eila law u pueng Judahtu ada ein Jesu ei bi hmuh u ein ani yum u kue.
	(John 11:46) Avangein Farise tuei lah ceit u ein Jesu ei bi then kan u kue.
	(John 11:47) Khanei Farisetu, tairue tung tuon na, ramkruem tu krum u ein, “Hatu nim bi ei? Cawhei chran gein coeiyei ada bi kue,” amti.
	(John 11:48) “Khatiein amahdoeng nim proengla akraah, avan nein nim yummei, Rom chrangtu lawukom nimkhaw nimram anchrop la ceh puei u ei,” am ti.
	(John 11:49) Akhapoetta amni khuiyei a pum, akha kumma tairuetung la kra pueng ein, “Hatuhe oeh nam hmat kue,” a tinak hei.
	(John 11:50) “Judah chrang avan adidam latah chrangapum vannei ham la asih kha nim hamla meik kue ti oeh nam ngaihtueh kue,” a ti.
	(John 11:51) Cawhei thu amah ngaihla oeh toek kue, akha kummei tairuetung ein, Judah tuei hamla Jesu a sih ei mawng ana toekni.
	(John 11:52) Pakhui hmok doengla oehkra ein leidek fanna ram feila prengtai u peng Fanpuhri ei catu apumla krumhning nak keilah a ti.
	(John 11:53) Akha hnueppei tuen krumboem u ein ngon neilah tengpit u kue.
	(John 11:54) Khatiein Judah tuei hmuah adang lah Jesu oehceit veng kue, Chrah kruein khawtau vei ep, Ephraim khawah, a hnuhrui tuon om hmaih u kue.
	(John 11:55) Judah tuei cehtak yuli etlaw ein khacawh ei yuli oeh a om phaah, thumcam awn cimcaih eila, ram khuiyei chrang ada Jerusalem la ceit u kue.
	(John 11:56) Jesu boen venguein, bekim khuiah dueiuein apum awn apum toek u kue, “Hawmueihla nam ngaih? Yuli la oeh law he kuene?” am ti.
	(John 11:57) Kha na phi Jesu ei om nak hmuh pueng ha u ein phi a toek keilah tairuetung tuon Farisetu ein am toek, khanavah am ni ein a ni panghning u ei.
Chapter 12
Bethanue Khawah Jesu Situi Awn Hluknak
	(John 12:1) Kaantaak yuli a om nak kei hnuepruk ah sih pueng Lazarus sihnak keika a thawhsak nak Bethanue khawah Jesu sutlaw kue.
	(John 12:2) Akhana mue buh awn ani yinna u ein, Mary kha bilou kue, ani awn yoen om hmaih u puengah Lazarus phi thum kue.
	(John 12:3) Akhapoetta Mary ein a phukuei he pueng nard situiui phoioet law puei kue, Jesu ei khaw hlon ein a lusam awn hruh pe kue. Im khuiah situi yei aui bekhuep kue.
	(John 12:4) Khanaphi a hnuhruitu khuiah apumla kra pueng Jesu appei Simon nei capa Judah Iscariot tein a toek.
	(John 12:5) “Hatula cawhei situi ui denari pitthum la yoiein reng u pueng oeh a pek ti kue,” a ti.
	(John 12:6) Ani ein, khawdeng tu ngaih tueh ein a toek la oeh kra ein, a ni kha a ru ni, hruen ip khoem ein louci kue.
	(John 12:7) Jesu ein, “Bi se, ka rok cuem hnuep pei hamla khacawh khoem hlue kue,” a ti.
	(John 12:8) “Reng u pueng due awn, nam omdoei yeini, khanaphi nam eppa oeh ka om loettei,” a ti.
	(John 12:9) Akhapoetta ani doengla oeh kraein sihnak keika thou pueng Lazarus phi am hmuh hluenak awn, Jesu akhana omkue ti am hmuh eila Judahtu adoemhe lawu kue.
	(John 12:10) Khatiein tairue tungtu ein Lazarus haw ngon neila pit na u kue.
	(John 12:11) Hatulatiah aniei mawng awn Judahtu Jesu eila ceit u ein aniah yumnak am tak kei dawngah.
Jerusalem Aluhnak
	(John 12:12) Angawi hnueppa Jesu kha Jerusalem la ceit kue ti, yuli buek u peung chrang pring ein ya u ein.
	(John 12:13) Hliphnah tu pom u ein ani dou veilah ceit u kue, “Hosanna! Bawipa ming awn law pueng, Israel tuei Hrangpuei a youthen se,” tilah soeu u kue.
	(John 12:14) Thucim ma ruk mueihla, Jesu ein, seca, hmuh ein afanna ngoi kue.
	(John 12:15) “O Zion canu, oehkri; nam Hrangpuei selaca cumkom, a law nam hmu ei,” tila ruk mueihla.
	(John 12:16) Cawhtu avan acuek ah a hnuhruitu ein oeh hmat u kue, Jesu am ngak konna, cawh tu haw aniei mawng am ruk, cawhtu aniei hamlah am bi tila thuem u kue.
	(John 12:17) Vuihmun khuiyei Lazarus khueein asitu khuiyei ani a thawhsak chrangtu ein hmuh u ein hmatsak nak bi u kue.
	(John 12:18) Coeinak tu abi amyak ka, ani hmuh eila chrang adoem ceit u kue.
	(John 12:19) Khatiein Farisetu apum awn a pum toekkru u ein, “Hatuphi oeh nim tithei nam hmu aw? Boen u, leidek chrangavan nein ani hruikhoen u kue,” am ti.
Jesu ein Asih Ei Ana Toeknak
	(John 12:20) Yuli ah beknak bila lawu puengtu ei hmuah Greek chrangavang thum kue.
	(John 12:21) Kalile ram Bethsaida khawei chrangtu Philip peila law u kue, “Tikkhik pueng, Jesu kam hmu hlue kue,” am ti.
	(John 12:22) Philip ceit ein Andrew a then; Andrew awn Philip pein Jesu an toek.
	(John 12:23) Khanaphi Jesu ein a hlan hei, “Chrang Capa ei hluengtai nak nin phalaw khoen kue,” a ti.
	(John 12:24) “Thutang kan then nih ei, cangci kha leidek ah krakom oeh a sihah, amah doengla ni akra, khanaphi a sihah adoemhe lah theilaw kue.
	(John 12:25) Hauphi a hringnak yongna pueng chruek kei, leidek hringnak thueipueng kha aloet hringnak khoem mei.
	(John 12:26) Hauphi kabi bipueng kha, ka hnu nigui yei; ka omnak la ka tueihyoih phi om mei. Kabi bi pueng hauphi kapai yein yoek kaih ei.
	(John 12:27) Tuboeih kalung hlokhla kue, hatu mueihla ka toek kei? Pai, cawh ei ninna nikhui. Khanaphi cawhei mawng awnni cawhei nin na ka law.
	(John 12:28) Pai, naming thang se,” a ti. Khanei fankhaw lamei awi sutlaw kue, ka thangsak khoen ein, “Ka thangsak bai yei,” a ti.
	(John 12:29) Akhana dueiu pueng chrang pring ein yauein, “Khaw hmuem ni,”am ti; a feitu ein, “Fanchrang ein ani thu puei kue,” am ti.
	(John 12:30) Jesu ein a hlan hei, “Cawh ei awi kha ka hamla lawpueng la oeh kraein, nangmi ei hamla kra kue.
	(John 12:31) Tuboeih cawhei leidek thuchra eila kra khoen kue; tuboeih cawhei leidek Bawi tueila kra khoen kue.
	(John 12:32) Khanaphi keikha leidek kei ka, an tailaw u ka, chrangvan ka hamla ka ruettei.”
	(John 12:33) Khanaphi Cawhtu a toek kha amah hatu mueih ei sihnak awn a sih lawei buenak awn a toek la kra kue.
	(John 12:34) Chrang pring ein, “Chrih kha om loettei tila thukhoen na kam ya khoen kue; nang ein chrang Capa kha taiuei nati, hatumueihla natoek hning? Cawhei chrang Capa kha haunum,” am ti.
	(John 12:35) Khanei Jesu ein a toek hei, “Asoeng poetta ni vangnak awn nam omhmaih kaw. Vangnak a ompoetta ceitveng u, hmuep pein nipha lawuei. Hmuep khuiah ceitveng pueng kha ahawla aceh oeh hmat kue.
	(John 12:36) Vangnak nam tak poetta vangnak yum u, khanavah vangnak kei capa lah nam tangngei.” Jesu ein cawhtu a toek konna, am khuiyei ka thup kruein afeila ceit kue.
Judahtu Ei Oeh Yumnak
	(John 12:37) Jesu ein coeinaktu ada am hmaiah bi einphi, ani oeh yum u kue.
	(John 12:38) Cawhkha sanghma Isaiah ei thu akuemnak la kra kue. “Bawipa kam thu hauein tang na ei? Bawipa ei ban hauah dang ei?” a ti.
	(John 12:39) Hatutiah Isaiah ein cawhei mawng awn oeh yumhning u ei tila lengein a toekbai.
	(John 12:40) “Ani ein am mikdaudsak ein am lungsin hlangsak kue, am mik awn oeh hmuh hlot u ei, am lungsin awn oeh yalam u ei, ka cangsak heiyei sue, oeh lat u kue,” a ti.
	(John 12:41) Isaiah ein cawh tu a toek, Jesu ei Bawimang nak hmuh ein aniei mawng a toek.
	(John 12:42) Juemu puengtu adahe ein ani yum u kue. Khanaphi sinakok khuiyei oeh am tuh hei yeila Farisetu ein am yumnak oeh toek u kue.
	(John 12:43) Hatulatiah Fanpuhri ei ngak latah chrang ei ngak yongna ngai u kue.
	(John 12:44) Jesu vik ein, “Ani ein kei an yum kha keini yum puengla oeh kraein, nituei law pueng yumkue,” a ti.
	(John 12:45) “Kei ni boen pueng kha ni tueilaw pueng boen kue.
	(John 12:46) Avangla ka kraein leidek fanla, ni yum pueng hauphi hmuep khuiah oeh om mei.
	(John 12:47) Hauphi kathu yaein oehyum pueng, thu oeh ka chra ei, hatulatiah leidek thuchra eilah oeh ka law ein khui yeilani ka law.
	(John 12:48) Ka thu oehdou ein nilin pueng thuchra ei apum om ein ahnusoeih hnueppa ka toek kei thu ein, ani thuchra ei.
	(John 12:49) Kamah ngaihla thu oeh ka toek kue, nituei law pueng paiyein hatu toek kei, hawmueihla toek kei an toek sak.
	(John 12:50) A thupek kha aloetgingnak la ka hmat kue; khatiein pai yein kei an toek mueihla, cawhtu ka toek,” a ti.
Chapter 13
Ahnuhrui Tuei Khaw Jesu Ein Asiproi
	(John 13:1) Kaantaak yuli oeh a om phaah, Jesu ein cawh ei leidek ceh takom, pai yeilah cehnak nin asutlaw hmat kue. Leidek fan na om pueng a chrangtu yong na heiein, a yong nak hei a duetnak hrila hmuh hei kue.
	(John 13:2) Muebuh amvei hnuiah, Jesu appei Simon neica Judah Isacariot, tei lungsin khuiah, ani ein a ap peila khawram mein bi bih kue.
	(John 13:3) Pai yein aniei kut khuiah avanpoeng peh ein Fanpuhri ei lamei a law awn, Fanpuhri eila a cehbai yei Jesu ein hmat kue.
	(John 13:4) Khatiein buhainak keika, ani thou lawein afan cusud ein hmaiguh nak yih awn a cawi pin kue.
	(John 13:5) Khakonna beiah tuiluk ein a hnuhrui tuei khaw si kue. Acawi pinnak hmaiguh nak yih awn hruh pehei kue.
	(John 13:6) Simon Peter eilah ani lawein Peter ein, “Bawipa, ka khaw nasi law eine? a ti.
	(John 13:7) Jesu ein, “Tuboeih hatu kabi oeh nam hmat pha kue, khanaphi ahnulah nam hmattei,” a ti.
	(John 13:8) Peter ein Jesu a toek, “Ka khaw oeh na sihe ei,” a ti. Jesu ein Peter a hlan, “Na khaw oeh kan sipha eichrueih, kei awn nang oeh ni pangkru ei,” a ti.
	(John 13:9) Khanei Simon Peter ein, “Bawipa, ka khaw doenglah oeh krakom, ka kut awn ka lu haw ni sipe,” a ti.
	(John 13:10) Jesu ein, “Tui si khoen pueng chrang apum kha akhawdoeng ni siei a ngaih, a pumsa avan ciim khoen kue,” a ti. “Nam ciim ein phi, avan oeh nam cim kue,” a ti.
	(John 13:11) “Hauein amah appei ti hmat ein chrang poeng oeh nam ciim kue,” a ti.
	(John 13:12) Am khaw a si konna suisa ein yoen bai kue. “Nangmih kabi nam yalam maw?” ti ein a doed hei.
	(John 13:13) “Nangmih ein kei tikkhik pueng awn Bawipa la nan khue u, nam tang kue, akha mueueih la ka kra kue,” a ti.
	(John 13:14) Tuboeih nam Bawi awn tikkhik pueng la ka krapung kei yein, nam khaw ka si mueihla, apum mei khaw apum mein nam siei a ti.
	(John 13:15) Kabi mueihla nangmih phi nam bi eila, nuetnak kan pek u.
	(John 13:16) Thutang kan then u ei, Tikkhik pueng lah sai oeh baungai yei, tueipueng lah amtueih oeh baungai yei.
	(John 13:17) Cawhtu nam hmat la akraah, nambi heiah youthen nam rah ei.
Amah Appei Anatoek
	(John 13:18) “Namvan oeh kan toek u, ha u tu kaguei ka hmat kue, khanaphi thucim a kuemnak kei la: buh kan aihmaih puengein, a khaw yoek ein nileh kue.
	(John 13:19) Khacawh oeh akra phaah, tuboeih kan then u ei, khacawh akra lawah anikha keini tila nam yum mei.
	(John 13:20) Thutang kan then u ei, hauphi katueih doupueng kha keini doupueng lah kra kue; hauphi keini doupueng kha nituei lawpueng doupueng lah kra kue.”
	(John 13:21) Cawhtu atoek konna, Jesu a lungsin bawngbai ein a toek, thutang kan then u ei, nangmih khuiyei apum mein ni appei a ti.
	(John 13:22) Ahnuhruitu ein, ha u a toekhlue aw tila ngaikru u ein apum awn apum boenkru u kue.
	(John 13:23) Ahnuhruitu khuiyei apum, Jesu ei a yongnaksoeih kha, a hmaiah kawp kue.
	(John 13:24) “Khanei ani ein ha u a toek?” a doed teila Simon Peter ein a hnuhrui nuetdong ein a toek.
	(John 13:25) Jesu ei eppa kawp pueng ein, Bawipa, haunum? tiein a doed.
	(John 13:26) Jesu ein, “Bei khuiah vaipi kek ka hnim ein ka pek kei chrang lah kra kue,” tiein a hlan. Khanei vaipi kek hnim ein, Simon nei capa Judah Isacariot, a pek.
	(John 13:27) Judah ein vaipi a lawh eitah, aniei khuila khawram lut kue. Jesu ein, “Nabi ei ayangla bi,” a tinak.
	(John 13:28) Khanaphi buhainak ka ngoi u pueng a pum mein phi, Jesu ein cawh mueih la a tinak oeh hmat u kue.
	(John 13:29) Judah kha hruen khoem pueng lah akranak ka, avangein yuli ei hamla ngaih pueng leih ei, oehkhana reng pueng hatuaw pek keilah, Jesu ein ani a then hlue ni tila am ngaih.
	(John 13:30) Judah vaipi louein ahritla ceit kue. Khacawh kha thanla kra kue.
Jesu Ein
Peter Acimmei Anatoek
	(John 13:31) Ani a ceh konna Jesu ein a toek, “Tuboeih chrangcapa kha hluengtai ein aniei khuiah Fanpuhri ei hluengtainak om kue.
	(John 13:32) Fanpuhri ein aniei khuiah a hluengtaisak la akraah, Fanpuhri amah ein aniei hluengtainak dangsak kom, ani hluengtaisak hrittei.
	(John 13:33) Ka ca tu nam eppa asoengcani ka omkaw. Tuboeih kan then u ei, Judahtu ka toek hei mueihla, nan yap u ei, ka cehnak la oeh nam law hlottei.
	(John 13:34) Thu athai kan pe u ei, a pum awn apum yongkru na u, kan yongnak u mueihla a pum awn a pum nam yongkrunak kei.
	(John 13:35) Apum awn apum nam yongkrunak la akraah, khacawh awn chrang van nein ka hnuhrui la nihmat u ei,” a ti.
	(John 13:36) Simon Peter ein Jesu a doed, “Bawipa, hawa na ceittei?” Jesu ein, “Tuboeih ka cehnak la oeh nan hruilaw hning ngei, khanaphi ahnu la nangui lawei,” a tinak.
	(John 13:37) Peterein, “Bawipa, hatulah tuboeih oeh kan guilaw hningkaw?” a ti. “Nangngei hamla ka hringnak ka pe ei,” a tinak.
	(John 13:38) Khanei Jesu ein, “Keiyei hamla na hringnak na pe ei ne? Thutang kan then nei, ai oeh a khongpha ah, nangein thumvei nan ma ei,” a ti nak.
Chapter 14
Ahnuhruitu Jesu Ein Ahloeph Hei
	(John 14:1) “Namlungsin oeh hlokhlasak u, Fanpuhri uep na u, kei haw ni uep na u.
	(John 14:2) Kapai yei im ma omnak kei hmun ada omkue; khamueihla oeh akraah, kan toek khoen u eisue. Nangmih ei hmun prangla ka ceittei.
	(John 14:3) Ka ceitkom nam hmun ka prangngei, kalaw baikom, ka ham la kandou u ei, ka omnak lah nangmih phi nam ommei.
	(John 14:4) Ahawlam la kaceh ei nam hmat kue,” a ti.
Jesu Kha Lamla Jakue
	(John 14:5) Thomas ein, “Bawipa, hawla na cehei oeh kamhmat ein tuilam hawmueihla kam hmattei?” a ti.
	(John 14:6) Jesu ein, “Kei kha lam awn thutak awn hringnakla ka kra kue,” a ti. “Kei kala hauphi pai yeilah oeh suttei.
	(John 14:7) Nan hmat tang u lah akraah, ka pai nam hmattei. Tuboeih ei tuen ani nam hmat ein ani nam hmu kue,” a ti.
	(John 14:8) Philip ein, “Bawipa, pai nihmuh u, khanavah kam lungkrim mei,” a ti.
	(John 14:9) Jesu ein, “Philip pow, turuet sou veilah nam eppa kaom ein hret, oeh nan hmat u kuene?” a ti. “Kei ni hmu puengkha pai hmuh kue. Pai ni hmuh u nam ti, hatumueihla nam toek?” a ti.
	(John 14:10) “Pai yei khuiah ka om ein, ka khuiah pai a om oeh nam yum kuene? Nang mih kantoek u kei thutu kha kamah ngaihla oeh ka thu kue. Keiah om pueng pai yei abi tuni.
	(John 14:11) Pai khuiah ka om ein ka khuiah pai om kue ka ti tangna u; oehkhana, kabi tuaw tah yum u.
	(John 14:12) Thutang kan then u, kei nih yumpueng kha kabi tu ani ein biei. Cawhtu lah baungai pueng haw, ani ein biei. Hatulatiah pai yei lah ka ceittei.
	(John 14:13) Ka ming awn hatuphi nam thoeh kan pe u ei, capa awn pai yei a hluengtainak om mei.
	(John 14:14) Ka ming awn hatuphi nam thoeh ah kan pe u ei” a ti.
Jesu EinHmueichra Cim
Thu Akam
	(John 14:15) “Nan yongnak u kah, ka thupek ngai u.
	(John 14:16) Pai ka doedkom, nam omhmaih loet tei, cuehcawn pueng afei nipe u ei.
	(John 14:17) Leidek kein oeh adou thutak Hmueichra nipe u ei, hatulatiah ani oeh hmat u ein oeh hmuh u kue; khanaphi ani nam hmat ein, ani awn nam om hmaih ein nam khuiah om kue.
	(John 14:18) Hmeica tu mueihla oeh kan cehta u ei; nangmih eila ka lawei.
	(John 14:19) Oehsou phakom, leidek kein oeh ni hmuh baihe ei, khanaphi nan hmuh u ei; hatulatiah ka hring mueihla nam hring ngei.
	(John 14:20) Khahnuep pa nam khuiah ka om ein, ka khuiah nam om awn, kapai yei khuiah ka om, nam hmattei.
	(John 14:21) Hauphi ka thupek tu ngai pueng kha ni yongna puenglah kra kue. Keini yongna pueng kha paiyein yongna ein keiyein phi ka yongna ein ka hmuh krusak kei,” a ti.
	(John 14:22) Khanei (Judah Isacariot la oehkra pueng) Judah ein, “Bawipa, hatula keimih nan hmuh krusak u kom, leidek oeh na hmuh krusak kei lah na hmoe?” a tinak.
	(John 14:23) Jesu ein ani a hlan, “Ha u phi ni yong na pueng ein ka thu ngaiyei, kapai yein ani yongna ein, aniei lah nim ceitkom ani awn im nimsa ei.
	(John 14:24) Oeh ni yong na pueng ein ka thutu oeh ngaiyei, nam yak kei thu kha, kei yeilah oeh kraein; ni tuei law pueng paiyei thutu ni.”
	(John 14:25) “Nim omhmaih poetta, cawhtu kan then u.
	(John 14:26) Khanaphi paiyein ka ming awn a vun tueihlaw cuehcawn nei Hmueichra Cim mein avan nithei u ei, kan toek u, avan ni thuemsak u ei.
	(John 14:27) Dimnak kan tak hruet u; ka dimnak kan pek u. Leidek kei pek mueihla oeh kan pe u kue. Nam lungsin oeh hlokhlasak u na oeh kri u a ti.
	(John 14:28) Ka ceitkom nangmih eilah ka lawbai yeilah ka toek nam yakkhoen. Nan yongnak u kah, ka toek awn nam yeiyei, pai yeilah ka ceittei, hatulatiah paikha keilah bau ngai kue.
	(John 14:29) Cawhtu oeh akra phaah, tuboeih kan toek khoen u, khanavah khacawh akra lawah, nam yum mei.
	(John 14:30) Nam hngalah thu ada oeh ka toek bai yei, hatulatiah leidek bawi lawei, ani ein hatu oeh ni tina ei.
	(John 14:31) Khanaphi pai ka yongnak leidek kein hmattei, khatiein paiyei thu an pek mueihlah, ka bi. Thou u cawhei ka nim ceittei,” a ti.
Chapter 15
Pucueng Awn Apramtu
	(John 15:1) “Kei kha pucueng ruitang lah ka kraein ka pai kha dum kunglah kra kue.
	(John 15:2) Keiah oeh thei pueng apram poeng a tukpit, thei pueng a pram poeng atheih taoe eilah, a ketu a hleuk pek.
	(John 15:3) Nam hamlah ka toek kei thu awn nam ciim khoe.
	(John 15:4) Keiah a uepla om u, nangmih ah ka om mei. A pram kha a singah oeh auep peichrueih amah oeh thei hning ngei; akhamueihla keiah oeh nam ueppei chrueih oeh nam theihning ngei” a ti.
	(John 15:5) “Kei kha pucueng nangmih kha a pramtu; keiah na ueppa, nangah ka ueppei, adoem helah ani thei yei; kei awn nim taiah hatu oeh nam bi hning ngei.
	(John 15:6) Hauphi keiah oeh auep peichrueih, ani kha fih ei a pram mueihla kraein, rongyai kue, kha mueih ei a pram kha khoepuein mei khuilah fit u ein a uih awn toeng kue.
	(John 15:7) Keiah nam uepla a kraah, ka thutu namkhuiah om mei, hatuphi nam yakhlue nam thoehah nipe u ei.
	(John 15:8) Adoemlah nam theihnak awn, kapainam thangsak ein ka hnuhruitu lah nam kra kue.”
	(John 15:9) “Paiyein an yongnak u mueihla kei yein phi kan yongna u ein ka yongnak khuiah uep u.
	(John 15:10) Ka thupek tu nam ngaih lah akraah, ka yongnak khuiah nam om kue, ka paiyei thupek tu kangaih mueihla ayongnak khuiah uepla kra kue.
	(John 15:11) Nangmih ei khuiah ka yeinak om kom, nam yeinak akuem meilah cawhtu kan toek u.
	(John 15:12) Kan yongnak u mueihla a pum awn a pum yongkru na u, cawhkha ka thupek la kra kue.
	(John 15:13) A puei tuei hamla ahring nak peklah, baungai pueng yongnak hauein oeh ta ei.
	(John 15:14) Kan toek u nam bilah akraah, ka pueitu lah nam kra kue.
	(John 15:15) Sailah oeh kan khue u ei, hatulatiah tamna ein a bawi yein hatu abi oeh hmat kue. Khanaphi nangmih pueila kan khue u, hatulatiah pai yeila ka yakpoeng kan hmatsak u kue.
	(John 15:16) Oeh nan hruei u ein kan hruei u, ceit u na nam theih eilah kan som u, nam theih a om mah, ka ming awn pai yeilah hatuphi nam thoeh ah nipe u ei.
	(John 15:17) A pum awn a pum yongkru na u; cawh tu kha ka thupek la kra kue.”
Hnuhruitu Leidek Kein Athuei
	(John 15:18) Leidek kein an thuei u kah, nang mih oeh an thuei pha u kah kei an thuei u hmat u.
	(John 15:19) Dek chrangla nam kraah, dek chrang ein amah ei chrang yongna kue. Hatulatiah nangmih kha dekchrang la oeh nam kra kue; dek khuiyei kan hruei u nak awn dek kein nithuei na u ei.
	(John 15:20) Nangmih kan toek u kei thutu thuem u, a tikkhik pueng lah baungai pueng sai om maw? Kei an thekhanak u ka, nangmih haw ni thekha na u ei; Ka thu am ngaih ei sueah, nangmih ei thu haw ngai u eisue.
	(John 15:21) Ka ming awn cawh mueihtu avan nangmih ah bilaw u ei; hatulatiah ni tueilaw pueng oeh hmat u kue.
	(John 15:22) Amni toek keilah oeh ka lawei sueah, oeh thoih u ei sue, khatiein tuboeih am kat oeh ngaihsim pek hlot hei yei.
	(John 15:23) Keini thueina puengkha kapai phi thueina kue.
	(John 15:24) Hauei oeh a bi man, am lakah oeh ka biei sueah, oeh thoihkaih u ei sue; khanaphi tuboeih pai awn kei kan chropla ni hmu u ein nithuei u kue.
	(John 15:25) Asuilam kalah, ni thuei u kue: tilah am thukhoen na ruk kuem pueng la kra kue.”
	(John 15:26) “Paiyei lamei lutlaw pueng hmueichra thutak kha paiyei lamei nangmih tuei lah, ka tueihlaw, cuehcawn pueng, a sutlawah, ka mawng ni hmatsak u ei.
	(John 15:27) Acuek keituen nim omhmaih nak keidongah, nangmih phi hmat saknak nam biei.”
Chapter 16
	(John 16:1) “Oeh nam kat teilah cawhtu kan then u.
	(John 16:2) Sinakok khuiyei ka nitut u ei; ningon u pueng ein Fanpuhri ei bi bih puenglah, a ngaihnak nin sutlaw ei.
	(John 16:3) Pai awn kei oeh an hmat u lah khamueih tu bi u ei.
	(John 16:4) Khanaphi am nin aphalawah kantoek khoen u kueti nam thuem meila, cawhtu kanthen u. Nim omhmaihnak awn cawhtu oeh kan thenma u kue,” a ti.
Hmueichra Cimmei Bibinak
	(John 16:5) “Tuboeih ni tueilaw pueng ngei lah ka ceittei, hawla na ceittei tila haueinphi oeh nandoed u kue.
	(John 16:6) Cawhtu katoeknak awn nam kawthe moeuk kue.
	(John 16:7) Khanaphi thutang kan then u ei, nam ninak keilah ka ceittei. Oeh ka ceh la akraah, nangmih eilah cuehcawn pueng oeh law ei; ka cehla akraah, nangmih eilah ani ka vun tueilaw ei.
	(John 16:8) Ani a lawah, leidek katnak awn duengnak thuchranak ni hmatsak u ei.
	(John 16:9) Kei oeh an yumulah thoih u ei.
	(John 16:10) Duengnak kei mawng awn pai yeila ka cehah oeh nan hmu he u ei.
	(John 16:11) Cawh ei leidek bawi thuchra khoenla kraein thuchra ei mawng toekla kra kue.”
	(John 16:12) “Tuboeih oeh nam ueh hei hninglah doemngai pueng kantoek u kei ka takue.
	(John 16:13) Khanaphi thutak Hmueichra, a lawah, thutak poeng ei khuilah nichrui u ei. Amah ei ngaih oeh toek kue; hatuphi a yakni an toek u kaw, oeh lawpha pueng nithen u ei.
	(John 16:14) Ani ein ni hluengtaisak kei, hatulatiah ani ein nidou kom ni toek u ei.
	(John 16:15) Pai yei koe avan ka koe ni; khatiein nidou u kom nithen u ei ka ti”.
	(John 16:16) “Asoeng omkom oeh nan hmuh u ei, asoeng omkom nan hmuh bai u ei a ti, hatulatiah pai yeila ka ceittei,” a ti.
Hnuhruituei Thueiseinak
Yeinak La Tang
	(John 16:17) “Khatiein asoeng omkom oeh nan hmuh u ei, khanei asoeng omkom nan hmuh bai u ei, hatulatiah pai yeilah ka ceittei a ti hatu an toekhlue u kaw tila a hnuhruitu avang a pum awn a pum doedkru u kue.
	(John 16:18) Khanei asoeng a ti hatu a toekhlue aw? oeh nim hmat kue ti u kue,” a ti.
	(John 16:19) Jesu ein amah am doedhlue hmat ein, “Asoeng omkom oeh nan hmuh u ei, khanei asoeng omkom nan hmuh bai u ei ti lah ka toek apum awn apum nam doedkru kuene a tinak hei.
	(John 16:20) Thutang kan then u ei, leidek a yei hnuiah, nam kiukrap, oe hngoek kei; Nam kawthe ei, khanaphi nam kawthed yeinak la lattei.
	(John 16:21) Nuta a canak kei nin a phanak awn natnak odkue; khanaphi aca a hmi konna anat hnih kue; hatulatiah dekfanna amaw apumla acalah yei kue.
	(John 16:22) Khatiein tuboeih nam kowthe tang ngei, khanaphi kan hmuh bai u kah nam lungsin yeiyei, haueinphi nam yeinak oeh lou vei.
	(John 16:23) Khahnu eppa hatuphi oeh nandoed bai u ei. Atangkik kan then u, hatuphi ka ming awn nam thoeh kapai yein nipe u ei.
	(John 16:24) Tuboeih hrila ka ming awn hatuphi oeh nam thoeh pha kue. Nam ueinak akuem mei hmokla, thoeh u nam rah ei a ti.”
	(John 16:25) “Cawhtu thunuetnak awn kantoek u, kha na phi cawh mueih oeh hmanglah ayoeilah pai yei mawng ka toeknak nin sutlaw ei.
	(John 16:26) Kha hnueppa kaming awn namthoeh ei; Nam hungah pai yeilah ka pahram mei ka tilah oeh kra kue.
	(John 16:27) Pai amah ein ni yongna u kue, hatulatiah Fanpuhri ei lamei kalaw puenglah, nam yum ein nan yongna u kue.
	(John 16:28) Pai yei lamei dekfan la ka law kue; leidek ka cehta bai kom, pai yei lah ka ceittei.”
	(John 16:29) Ahnuhruitu ein, “Boen, tuboeih thunuetnak oeh cunglah akhaila na toek kue,” am ti.
	(John 16:30) “Tuboeih avanpoeng nam hmat ein nangmih haueinphi thu doedtei oeh ngaih kueti nim hmat kue; cawh awn Fanpuhri ei lamei nalaw kam yum kue,” am ti.
	(John 16:31) Jesu ein, “Tuboeih nam yum kue,” a ti.
	(John 16:32) “Khanaphi nammah ei imcila nam prengnak kei nin sutlaw ei, tuboeih sutlaw kue; kamah doeng nan cehta u ei; khanaphi ka mahdoeng oeh ka ommei, hatulatiah ka pai awn kan omhmaih kue,” a ti.
	(John 16:33) “Kei awn dimnak namtak keila, cawhtu kan then khoen u; dek fan na ueh oihnak nam ummei: khanaphi nam lunguepsak u; leidek ka noeng khoen kue,” a ti nak hei.
Chapter 17
JesuAmah Hamla Tairuenak
	(John 17:1) Jesu ein cawhei thutu a toek konna, fanla hamang ein a toek: “Pai, ninpha khoen kue. Na ca ein an thangsak kei hmokla, naca thang sak.
	(John 17:2) Ani napek kei chrangpoeng, aloetgingnak a pek keila, chrangvan kruemthei nak ani napek.
	(John 17:3) Cawhkha aloet hringnak la kra kue, natueih law Jesu Chrih doeng kha Fanpuhri tanglah hmat u ei.
	(John 17:4) Kabi eilah nanpek keibi, ka rip nak awn leidek fanna, naming kan thangsak khoen kue.
	(John 17:5) Pai, tuboeih, leidek oeh asuen phaah, nitak hmaih ei hluengtainak awn, na hmaiah, ni ngak.
Ahnuhrui Tuei Hmokla Jesu Tairuenak
	(John 17:6) “Dek khuiyei ka nanpek tuei lah, na ming kan dangsak khoen kue. Na chrang tuni; nangein amni nanpe ein na thungai u kue.
	(John 17:7) Kei nan pek kha nangngei lamei lawkue ti tuboeih avan nein hmat u kue.
	(John 17:8) Nan pek kei thutu kape hei ein, dou u kue; Nan tueihlaw lah niyum u ein nang ngei lamei kalaw pueng lah hmatkhai u kue.
	(John 17:9) Amni hamla ka tairue. Dekchrang hmokla oeh ka tairue kue; kei nan pek kei chrangtu hamlah ka tairue kue. Na chrang tuni.
	(John 17:10) Avanpoeng ka ka kha naka la kra ein, nakoe tukha kakoe ni. Amni awn ka hluengtainak dang kue.
	(John 17:11) Leidekfanna oeh ka ombai yei, khanaphi am ni kha leidek fan na omtang u ei; nang ngeilah ka law ei. Pai ciim, nang awn kei apumla nikra mueihla, kei nanpek kei chrangtu amkra ei hmokla amni naming awn uepsak hei.
	(John 17:12) Dekfan kam omhmaih hnui ah, naming awn ka coeihei ein, kei nanpektu ka thungdah hei kue; thucim a kuem nak kei lah, thekha pueng oeh toek lah, hauphi oeh chruek kei.”
	(John 17:13) “Tuboeih nang ngeilah ka law ei, dekfan am ompoetta yeinak awn ambe eila cawhtu ka toek.
	(John 17:14) Nathu ka pehei ein, leidek kein thueina hei kue; hatulatiah dekchrang la oeh ka kra mueihla amni haw dekchrang la oeh kra u kue.
	(John 17:15) Cawhei dekkhui yei ka, na yuh hei yeilah, ka tairue lah oeh yaein athe khuiah na thungdah hei yeila ni.
	(John 17:16) Dekchrang la oeh ka kra mueihla, dekchrang lah oeh kra u kue.
	(John 17:17) Na thutak awn cimsak hei; nathu kha thutak ni.
	(John 17:18) Dekfan la nantueih mueihla, amni haw dek fanna katuei hei kue.
	(John 17:19) Amni ei hamla kamah awn kamah kacim ein, atanglah am cimmei hmokla kra kue.”
Ayumtuei Hamlah
Jesu Tairuenak
	(John 17:20) “Cawh tuei ham doengla kan pa na pueng lah oeh kraein; am toek awn niyum law u ei mahla phi ka tairue kue.
	(John 17:21) Pai, nakhuiah ka om ein kakhuiah na ommueihla, amvan a pum la amkra ei awn, nimkhuiah amni phi a pumla amkra ei onnah, kei nan tueih lawlah dek chrangtu ein am yum meila a ti.
	(John 17:22) Kei nan pek hluengtai nak kape hei kue, a pumla nikra mueihla a pumla amkra ei la.
	(John 17:23) Ka khuiah na om ein am khuiah ka om kue; Nang ein nan tuei ein nan yongnak mueihla amni haw na yongnak kha, leidek kein ahmat teila amni cicuisak hei.”
	(John 17:24) “Pai, leidek oeh asuen phaah kei nan yongna ein kei nanpek ka hluengtai nak hmuh hei yeilah, kei nanpek kei chrangtu ka omnak ah, kam omhmaih ei ka yahlue kue”.
	(John 17:25) “Duengpueng pai, dek kein oeh ni hmat komphi, nang kan hmatke, nangein nantueih lawlah hmat u kue.
	(John 17:26) Kei nan yongnak kei vuenak amni ah omkom, amni ah ka om, am hmat teila, na ming ka hmatsak hei kue a ti.”
Chapter 18
Jesu Am Pang
	(John 18:1) Jesu ein cawhei thutu a toek konna, a hnuhrui tuon Kidron long tuiraivangla ceit u ein akhanna om pueng dumkhuila a hnuhrui tuon lut u kue.
	(John 18:2) Amah appei Judah ein hmun hmat ein, hatulatiah Jesu awn a hnuhruitu akhanna krumci u kue.
	(John 18:3) Khatiein Judah kha Farise bawi tu, tairuetungtu, raikap buoet awn meidoei, mei im, cung boengtu, thoem u ein lawh u kue.
	(John 18:4) Jesu ein, aniei fanna kralaw ei tu avan hmat ein, ceitein a doedhei, “Haunum nam yap?” a tinak.
	(John 18:5) Am ni ein, “Nazareth Jesu,” am ti. Jesu ein, “Ani kha kei ni,” a tinak hei. Amah appei Judah akhana dueihmaih u kue.
	(John 18:6) Jesu ein ani kha keini a tinak heiyei, ahnuthehla lah dek ka kru u kue.
	(John 18:7) “Khanei ha u nam yap?” a tinak hei bai ah, “Nazareth Jesu” am ti.
	(John 18:8) Jesu ein, “Kei ni kan ti na khoen u kue,” a tinak hei. “Kei nan yap u lah akraah, cawhei chrangtu cehsak hei u,” a ti.
	(John 18:9) “Kei an pektu a pum phi oeh ka chruehsak kue tilah a toek kei thu akuemnak keilah kra kue”.
	(John 18:10) Akhanna Simon Peter ein a cimca phong ein tairuetung ngei a sai yei apatvang hnakoi a tuk pit. Sai yei ming kha Malchus.
	(John 18:11) Jesu ein Peter a toek, “Na cimca na pemma bun; pai yei an pek kei phawi oeh ka aw ei ne?” a ti.
Annas Eila Jesu  Am cehPuei
	(John 18:12) Khanei Jesu kha raikap bu awn am bawi awnna Judah avaicatu ein pang u ein am pin.
	(John 18:13) Annas eila Jesu am cehpuei cuek, ani kha, akha kumma, tairuetung la kra pueng, Caiaphas ei sela kra kue.
	(John 18:14) Caiaphas kha “Chrang tuei hamlah chrangapum a sih kha ni kue,” tila Judahtu cuehcawn puenglah kra kue.
Peter Ei Cimhlamnak Cuek
	(John 18:15) Simon Peter awn afei hungui yein Jesu hrui nihkue. Hatulatiah cawhei hnuhrui kha tairuetung awn hmatkru nih kue. Tairuetung ngei im khuilah Jesu awn ani lutnih kue.
	(John 18:16) Khanaphi Peter kha kot pungvangah dueiein, tairuetung awn hmatkru nih pueng hnuhrui fei a latlaw ah, akhana bi pueng nuta awn thu nih ein, Peter khui lah a ceh puei.
	(John 18:17) Khanei, “Nang kha a hnuhrui tuah apumla oehna kra pueng ngaw?” tiein kot ngoeng pueng nuta ein peter a doed. Peter ein, “Oeh ka kra kue,” a ti.
	(John 18:18) Akhapoetta khawsik ein, sai tuon kruem u puengtu meivei u ein a oih eila owm u kue. Peter phi amni awn dueiuein a oih eila mei owm hmaih u kue.
Tairuetung Ngein Jesu Adoed
	(John 18:19) Tairuetungtu ein athei heion a hnuhrui tuei mawngJesu am doed.
	(John 18:20) Jesu ein, “Dekfanna a danglah thu ka toek kue,” a ti. “Sinakok awn Judahtu avan am krumnak bekim ma kan thei doei u ein, athupla hatuphi oeh katoek kue,” a ti.
	(John 18:21) “Hatulah kei nan doed? Katoek ya u puengtu doed hei; ngai u ein, hatu katoek hmat u kue,” a ti.
	(John 18:22) Jesu ein cawhtu a toek hnuiah, Juem u puengtu khuiyei apum a eppa dueipueng ein a hmai bei kue. “Acawh mueihla ne, tairuetung ngei thu na hlan kaw?” a ti.
	(John 18:23) Jesu ein, “Katoek aloih ah, aloihnak toek,” a tinak. “Khanaphi atang katoek ah, hatulah nanbeih,” atinak.
	(John 18:24) Annas ein, pinmah la tairuetung Caiaphas eila a tueih.
Peter Ei Hnihthum
Acimhlamnak
	(John 18:25) Simon Peter dueiein mei a owm mah, “A hnuhruitu khuiyei apum lah oeh nakra aw?” am tiah, “Oeh ka krakue,” tiein cimkue.
	(John 18:26) Tairuetung apum mei sai, Peter ei a hnakoi a tukpit pek awn ruisui puengein, “Olive dumkhuiah Jesu awn kan hmuh hmaih nihla oeh na kraaw?” a ti.
	(John 18:27) Peter cimbai ein, khanei aikhong kue.
Pilat Hmaiah Jesu
	(John 18:28) Khanei khongoisik ah; Judahtu ein Caiaphas immei ka, thuchranak imkhuila Jesu am cehpuei; cehtak buh am aihluenak awn proksak kei tiuein akhuilah ammah oeh lut u kue.
	(John 18:29) Khanei Pilat amni eila lawein, “Hatu katnak om ein num, cawhei chrang nam law puei?” a ti.
	(John 18:30) Amni ein, “Katnak oeh a om mei sueah, cawhei chrang nangngeilah oeh kam law puei yeisue,” am ti.
	(John 18:31) Pilat tein, “Cehpuei u na, nam mah ei thukhoen awn thuchra u,” atinak hei. Kha na phi Judahtu ein, “Chrangngon nak thei oeh kam tah kue,” amti.
	(John 18:32) Jesu ein, hatu mueih ei sihnak awn a sih ei mean ein a toek a kuemnak keilah kra kue.
	(John 18:33) Pilat im khuila latbai ein, Jesu khue ein a toek, “Nang kha Judah tuei Hrangpuei ne?” a ti.
	(John 18:34) Jesu ein, “Namah ngaihla aw na toek, chrangtu einnaw kamawng anthen u,” a ti.
	(John 18:35) Pilat tein, “Kei Judah chrang la ka kraaw? Na chrangtu awnna, tairuetung tu ein nih, kei yeilah an la puei u. Hatu nabi?” a ti.
	(John 18:36) Jesu ein, “Cawhei dekkha ka khaw lah oeh kra kue. Cawhei deklah akra ei sueah, Judah tuein oeh anpang thei u keilah ka hnuhrui tuein pangkhoen u eisue. Khanaphi tuboeih ka ram kha afei hmun ni,” a ti.
	(John 18:37) Khanei Pilat tein, “Nang Hrangpuei ne?” a ti. Jesu ein, “Kei Hrangpuei ne nati natang kue,” a ti. “Cawhei mawng awn thutak toek keilah ka hmi lawein, dekfan lah kalaw; thutak vangah om pueng hauphi ka thu ngaiyei,” a ti.
	(John 18:38) Pilat tein, “Thutak tikha hatunum?” a ti. Adoed konna Judahtu eilah, ceitbai ein a toek, “Aniei kat oeh ka hmuh kue,” a ti.
	(John 18:39) “Khanaphi cehtak yulipoetta thongkrum apum ka chrah eilah nam thum om kue. Judah tuei Hrangpuei ka chrah ei nam yahlue aw?” a ti.
	(John 18:40) Amni ein, “Ka, oeh ani, Barabbas nih chrah pe u,” tila vik u ein toek u kue. Akha poetta, Barabbas kha ruai la kra kue.
Chapter 19
Jesu Ngon Neilah Thu Krueh Nak
	(John 19:1) Pilat tein Jesu lah ein a paih.
	(John 19:2) Raikaptu ein hlingkhuemuek tauein a luah ammuek. Yihsen vaihsak u ein.
	(John 19:3) Ani eilah ceit u ein, “Judah Hrangpuei” tiuein ahmaiah ambeih ci.
	(John 19:4) Pilat lutlaw ein Judahtu a toek hei bai, “Boen u, akat oeh ka hmu kue ti nam hmat teila, nam epla ka lawpuei,” a ti.
	(John 19:5) Yihsen vai ein hlingkhuemuek buengein Jesu a law vengah, Pilat tein a toekhei, “Ani boen u,” a ti.
	(John 19:6) Tairue tung tuon bawitu ein am hmuh ah, “Laklam fanna tai, laklam fanna tai,” tila vik u kue. Khanaphi Pilat tein, “Ceh puei u na tai u, hatulatiah a katnak oeh ka hmuh kue,” a ti nak hei.
	(John 19:7) Judahtu ein, “Thukhoen kam tahkue, ani kha thukhoen mueihla siei, hatulatiah amah ein Fanpuhri ei capa la ka krakue a tila,” am ti.
	(John 19:8) Khacawh ei thu Pilat tein a yakah, ani krih taoe kue.
	(John 19:9) Im khuila ceitbai ein, “Nang ahawlamei num?” tiein Jesu a doed. Jesu ein oeh hlan hekue.
	(John 19:10) Pilat tein, “Oeh nan thupuei hlue kuene?” a ti. “Nang kan chrah hningnak kei huham awn nangngon hningnak huham katak oeh na hmat kuene?” a tinak.
	(John 19:11) Jesu ein, “Fanlamei yein, oeh an pek katah, ka fanna titheinak oeh nata eini. Khatiein kei nangah ni thak pueng akat bau ngai kue,” a ti.
	(John 19:12) Khanei tuen Pilat kha Jesu chrah ei lah thana kue, khanaphi Judahtu ein, “Cawhei chrang na chrah la akraah, Caesar ei pueilah oeh nakra ei. Hauphi amah Hrangpuei lah hmoe kru pueng Caesar oeih puenglah kra kue tila vik u ein am toek.”
	(John 19:13) Khacawh ei thutu Pilat tein ayakah, Jesu pungla cehpuei ein lung phaih hmunla amsui thuchra tuei ngoihnak ah ngoi kue. Hebrew thulah Gabbatha lah kra kue.
	(John 19:14) Khacawh kha cehtak yuli soemphran hnuep, khawnoed paruk krukla kra kue. Pilat tein Judah tuei hnga lah, “Nam Hrangpuei boen u,” a ti.
	(John 19:15) Khanaphi amni ein, “Ani ngon, ani ngon, laklam ma ani ngon,” tila soeu u kue. Pilat tein, “Nam Hrangpuei laklam ma katai yeine?” a ti. Tairuetungtu ein, “Caesar konna Hrangpuei oeh kam hmat kue,” am ti.
	(John 19:16) Ahnusoeih ah Pilat tein laklam tungah am tai yeilah aphei kue. Jesu lah u ein am cehpuei.
LaklamTungahTainak
	(John 19:17) Amah ei laklamtung kotein, luruh hmun Hebrew thu awn Golgotha lah ceit kue.
	(John 19:18) Akhana ani awn afei pahnih apatvangah a pum, aengvangah a pum, athungah Jesu, laklam ma tai u ein ngon hei u kue.
	(John 19:19) Pilat tein, hmatnak ca ruein laklam ma a taihpek. Khacawhkha: “Judah, Hrangpuei, Nazareth Jesu,” tila a ruk.
	(John 19:20) Cawhei hmatnak cakha Judahtu ein kheu kue, hatulatiah Jesu laklam ma tainak hmun, khow awn et ein, khacawh ei cakha, Hebrew, Greek, Latin, thutu awn a ruk.
	(John 19:21) Judah tairuetungtu ein Pilat tei hngalah, “Judah Hrangpuei lah oeh ru, khanaphi cawhei chrang amah Judah Hrangpuei la ka kra kue tila ru,” am tiah.
	(John 19:22) Pilat tein, “Ka ruk kha ka ru kue,” a ti.
	(John 19:23) Raikaptu ein Jesu laklam ma am taiah, a suisaktu lou u ein, am ni apumci ei hamlah, palila bou u ein, akhuiyei cu poih kue. Cawhei pumsui kha ayunla tah la kraein, chruinak oeh om kue.
	(John 19:24) “Cawh oeh nim tek kei,” tikru na u kue. “Hauein ayaw ei towcung nim yuk ke,” am ti. Cawh lah akra kha thucim akuemnak lah kra kue. “Ka cuhni amma ein teipai u ein, ka pumsui towcung yuk u kue.” Akhamueihla raikaptu ein bih u kue.
	(John 19:25) Jesu ei laklamtung eppa, a noi awn a noi yei nau, Mary Clopas ei chru awn, Mary Magdalene duei u kue.
	(John 19:26) Akhana a noi awn a yongnak soeih hnuhrui a eppa, an dueih Jesu ein hmuh ein, a noi a toek, “Yongnak nuta naca boen,” tiein.
	(John 19:27) Ahnuhrui la, “Na nawi boen,” a ti. Akhanei tuenein, hnuhrui yein a imma ani ompuei kue.
Jesu Sihnak
	(John 19:28) Cawhtu avan arip Jesu ein hmat ein thucim akuemnak lah, Jesu ein, “Tui ka hraikue,” a ti.
	(John 19:29) Akhana pucuengtui thui amna hngoih om ein, tuipa pucueng tui thui awn cawi u ein, huessop sing mawngah tuipa khawh u ein Jesu ei hmui ah am si.
	(John 19:30) Jesu ein pucueng tui thui a hlem konna, “Bi ka ripkue,” a ti khappei, a lukhep ein a mai rat kue.
	(John 19:31) Khahnuep kha soemphranak hnuepla kraein, angawi hnuep kha chringhnuep atungsoeihla kra kue. Judahtu kha chring hnuep pa, laklam fanna rowk abattei oeh ngaih u ein rowk chrang u kom, a khaw khep peilah Pilat teilah am thoeh.
	(John 19:32) Khatiein raikaptu law u ein Jesu awn laklam ma, am taihmaih apum mei khaw khep ma u ein afeiyei khaw haw khepbai u kue.
	(John 19:33) Khanaphi Jesu ei ep am phaah, ana sihkhoen puenglah hmuh u ein a khaw oeh khep u kue.
	(John 19:34) Khanaphi raikaptu khuiyei apum mein, Jesu ei hnak cei awn thun ein, tui awn si lutlaw hrit kue.
	(John 19:35) Kha cawh hmuh pueng chrangein atoek, “A toek tang kue,” a ti. A ni ein, “Thutak a toek hmat ein, nangmih ein haw nam yum mei,” a ti.
	(John 19:36) “Aruh apumphi oeh hngettei,” tiei thucim a kuemnak keila cawhtu kra kue a ti.
	(John 19:37) Thucim fei, “yein am thun boen u ei,” a ti bai.
Jesu Cuemnak
	(John 19:38) Khanei cawhtu a poeng konna Arimathea khaw ei Joshep pein Jesu ei rowk Pilat teilah a thoeh. Joshep kha Jesu ei hnuhrui a pumla kra einphi, Judahtu a krihnak awn a duemla om kue. Pilat tei nguemnak awn ani law ein Jesu ei rowk chrang kue.
	(John 19:39) Thanla Jesu ei lah ana ceitma pueng, Nicodemus awn khap nih kue. Nicodemus ein mura awn aloes am hnoek ui pueng, pong phra lawpuei kue.
	(John 19:40) Jesu ei rowk an lawh konna, a ui awn an thud khappa, yih awn yoi niein Judah tuei rowk cuemnak thumcam mueihla anbilawh.
	(John 19:41) Jesu laklamtungah tainak hmunna, dum om ein, dumkhuiah vuihmun thai a pum om kue. Khacawh ah hauphi oeh soen man u kue.
	(John 19:42) Judah tuei soemphran hnuep lah a kranak ah, vuihmun phi etein, akhana Jesu am soen
Chapter 20
FVuihmun Hoeng
	(John 20:1) Chrinoet tei khaw ngoi sik, athanhnuiah, Mary Magdalene vuihmun la ceitein kottei lung hnon hmuh kue.
	(John 20:2) Khatiein Simon Peter awn afei hnuhrui, Jesu ei yongnak keilah, dong lawein a toek, “Vuihmun khuiyei Jesu lou u ein, hawlaaw am tak, oeh ka hmat kue,” a ti.
	(John 20:3) Khanei Peter awn afei hnuhrui chrahkru nih ein vuihmun la ceitnih kue.
	(John 20:4) An pahnih dong nih ein, afei hnuhrui yein Peter khai ein vuihmun la sutma kue.
	(John 20:5) Muem ein a boen na akhana om hruet pueng yih hmuh ein akhui lah oeh lut kue.
	(John 20:6) Khanei Simon Peter, ahnulah sutlaw ein vuihmun khuilah lut kue. Akhana omhruet pueng yih hmuh kue.
	(John 20:7) Jesu ei lu am moengsak, chrangsi lupong phi hmuh kue. Khacawhkha amah towmju ein yih awn om haha nih kue.
	(John 20:8) Ahnusoeihla vuihmun la sutlaw ma pueng afei hnuhrui phi akhuila lutein a hmuh ei yum kue.
	(John 20:9) Jesu kha sihnak keika thou veilah thucim ma om pueng oeh hmatpha khik u kue.
MaryMagdalene Neila Jesu Adangnak
	(John 20:10) Khanei hnuhruirawi an imla latbai nih ein.
	(John 20:11) Khanaphi Mary vuihmun nei pung vangah dueiein kiu kue. Akiu mah la vuihmun khuila kawp ein a boenna.
	(John 20:12) Fanchrang bawk pahnih hmuh ein Jesu ei rowk am soennak ah, ale vangah apum, a lu vangah apum ngoi nih kue.
	(John 20:13) Anni ein, nutala, “Hatulah na kiu?” an tiah. “Ka bawipa cehpuei u ein, hawla amtak oeh ka hmat kue,” a ti.
	(John 20:14) Cawhtu a toek konna akhapoetta, veiein a boenna, Jesu a dueih hmuh ein phi, Jesu la akra oeh hmat kue.
	(John 20:15) Jesu ein, “Nuta, hatulah na kiu? Ha u na yap?” a ti. Nuta ein, anikha dum ngoeng puengla ngai ein, “Bawipa, ani naceh pueilah akraah, ani a honna nasoen nithen, ka louvei,” a ti.
	(John 20:16) Jesu ein nuta lah, “Mary,” a ti. Ani eilah vaw hlatein Hebrew thu awn “Rabboni” a ti. A suilam kha Tikkhik pueng tinak ni.
	(John 20:17) Jesu ein nuta a toek, “Oeh ni koi, hatulatiah pai yeilah oeh kakai pha kue,” a ti. “Ka phoeinau tuei lah ceitna then hei, nam Fanpuhri awn ka Fanpuhri, nam pai awn ka pai yeilah ka ceitbai yei,” a ti.
	(John 20:18) Mary Magdalene kha a hnuhrui tuei lah ceitein, cawhtu nitoek pe ein, “Bawipa, ka hmuh khoen kue,” tiein then kan hei kue.
Ahnuhruituei La Jesu Adangnak
	(John 20:19) Chrinoet tei amacuek hnuep muelam ma, a hnuhruitu krum u ein, Judahtu am krihnak awn kotkhai u kue. Jesu lawein am thungah duei ein, “Nangmih ah dimdeih nak omse,” a ti.
	(John 20:20) Cawhei thu a toek konna, a pep awn akut rawi a hmuh hei. Bawipa am hmuh ah hnuhruitu yei moeuk u kue.
	(John 20:21) Jesuein, “Nangmihah, dimdeih nak omse,” a tinak hei bai. “Pai yein an tueih mueihla kan tuei u ei,” a ti.
	(John 20:22) Thu a toek konna am fan na a hrithoed ein, “Hmueichra Ciim rah u,” a tinakhei.
	(John 20:23) “Hauei katnak phi nam ngaihsim mah, ngaihsim nak nam rah ei; oeh nam ngaihsim heilah akraah, ngaihsim nak oeh nam rah,” ei a ti.
Thomas Eilah Jesu Adangnak
	(John 20:24) Khanaphi hleihnih khuiyei a pum (Diduemas lah amsui) Thomas kha Jesu a law poettah, hnuhrui tuon oeh omhmaih u kue.
	(John 20:25) A fei hnuhruitu ein aniei halah, “Bawipa kam hmuh kue,” am ti. Khanaphi ani ein a toek hei, “A kutrawi yei tongkreng oeh hmuh, tongkreng hngenak hmoi kutpring awn oeh tham, apep kut awn oeh tham meichrueih lah oeh kayum mei,” a ti.
	(John 20:26) Chrinoet aboeih konna a hnuhruitu kha immah krumbai u ein, Thomas phi thum kue. Khanaphi kotkhai u ein, am hmuah Jesu duei lawein a toek, “Nangmih ah dimdeihnak omse,” a ti.
	(John 20:27) Khanei Thomas a toek, “Na kut pring awn cawh thamna, ka kutrawi boen. Na kut soengnah kapep khuitham; oeh na yummei ne na yummei ne,” a ti nak.
	(John 20:28) Thomas ein, “Ka bawipa awn ka fanpuhri,” tiein ani a hlan.
	(John 20:29) Khakonna Jesu ein ani atoek, “Nangein nan hmuh ein, nan yum kue; oeh hmuh lah ni yum u pueng am kamom kue,” a ti.
	(John 20:30) A hnuhrui tuei hmaiah coeinak ada Jesu ein bih kue, khacawhtu cawhei cabu ah oeh ruk.
	(John 20:31) Khanaphi nangmih ein Jesu kha Chrih, Fanpuhri ei Capa, tilah tangna u na, a ming awn hringnak namtak keilah cawhtu rukla kra kue.
Chapter 21
Jesu Ei Thutoek Awn  Ngaphanak
	(John 21:1) Cawhtu apoengkonna Tiberias tuilikengah a hnuhrui tuei lah Jesu amah dangbai kue; amah a dang kha cawh mueihlah kra kue:
	(John 21:2) Akhana Simon Peter, Diduemas lah amsui Thomas awn Kalile ram kana chrang Nathanael awn Zebedee ei carawi awn hnuhrui pahnihtu a toenglah om u kue.
	(John 21:3) Simon Peter ein, “Tui la ka ceittei a tiah, nim ceithmaih ei,” ti u ein kongkhuila lut u ein ceit u kue, khanaphi khacawh ei thanna, nga oehpha u kue.
	(John 21:4) Khanaphi khongoi sikah, Jesu kha tui kengah dueiein, hnuhruitu ein Jesu ni tilah oeh hmat u kue.
	(John 21:5) Jesu ein, “Ka catu, aiyei hatu nam ta aw?” a tiah, “Ka,” am ti.
	(John 21:6) “Kong patvangah voi u, nam pha eini,” a tinak hei. Khanei amvoih, nga doem he ein vai oeh ruethlot u kue.
	(John 21:7) Khanei Jesu ei a yongnak hnuhrui yein Peter a toek, “Ani kha Bawipa ni,” a ti. Simon Peter ein ani kha Jesu ni ti a yak loei yei a cu lengven ein tuikhuila phoei kue.
	(John 21:8) Afei hnuhruitu ein kong ayawica awn hrui u ein kongkev awn oeh sou nu ein, lam ngakip kruk lakna puengah nga awn be pueng vairued u kue.
	(John 21:9) Kongkev am phaah, vaipi awn meibum, mei fan na saih ei ngatu hmuh u kue.
	(John 21:10) Jesu ein, “Nam pha ei ngatu tuboeih lawpuei u?” a tinak hei.
	(John 21:11) Simon Peter kong fanla kai ein kongkev lah vai soikue. Vai kha ngabau
	(John 21:153) awn bekhuep kue, khayatla da einphi vai oehtek kue.
	(John 21:12) Jesu ein, “Lawh u ngawi ai, nim ai yei,” a ti. Ahnuhruitu ein Bawipa tila am hmat la kraein haueinphi nang ha u tila oeh doed hning u kue.
	(John 21:13) Jesu lawein, vaipi louein pehei kue, a khamueihla ngaphi pehei kue.
	(John 21:14) Tuboeih cawhkha sihnak keika, athawh konna, a hnuhrui tuei lah Jesu a lengthum lah, a dangnak la kra kue.
Jesu Ein Peter Adoed
	(John 21:15) Ngoiai am ai konna, Jesuein Simon Peter, “Johan nei capa Simon, cawhtula nan yongna ngaiyaw?” a ti. “Oe, Bawipa, kan yongnak nahmat kue,” a ti. “Ka T0tu bei,” a ti.
	(John 21:16) Jesu ein, “Johan nei capa Simon, kei nan yongna aw?” tiein alenghnihnak la a doedbai. Peter ein, “Oe, Bawipa, nang kan yongnak na hmatkue,” tiein a hlan. Jesu ein, “Ka To, coeicau,” a ti.
	(John 21:17) Jesu ein alengthum lah, “Johan nei capa, Simon, kei nan yongna aw?” a ti ah. Jesu ein, “Kei nan yongna aw?” tilah lengthum sen a doed lah Peter a lungsin na ein, “Bawipa, avan nahmat ein nang kan yongnak phi, na mat kue,” a ti. Jesu ein, “Ka To bei,” a ti.
	(John 21:18) “Thutang kan then u ei, nam maw poettah nam mah nam suisah ein nam yakhluenak lah nam ceit kue; khanaphi nam hram lawah nam kutrawi nam soengkom, chrangein ni suisak kom, oeh na ceh hluenak lah niceh puei u ei,” a ti nak.
	(John 21:19) Hatumueih ei sih nak awn Peter ein Fanpuhri ei hluengtainak a dangsak kei buenak awn Jesu ein a toek. Khanei Jesu ein, “Ni hrui law,” a ti nak.
	(John 21:20) Khanaphi Jesu ei a yongnak hnuhrui yein a hruihei, Peter ein hlatein a hmuh; (Khacawh ei chrangkha muebuh am ai poettah Jesu eppa kowpein, “Bawipa, haunum nang chrang kuttah ni appei,” tilah doed puenglah krakue.)
	(John 21:21) Peter ein ani hmuh ein, “Bawipa, aniei mawng, hatumueihla aw?” ti ein a doed.
	(John 21:22) Jesu ein, “Ka lawbai hrila hringom mei ka yakhlue lah akraah, hatu ka tina ei na ti? Ka hnu mah hruilaw,” a ti nak.
	(John 21:23) Khacawh ei thu awn phoeinau tuei hmuah, khacawh ei hnuhrui oeh siei tilah pueipongsak u kue. Khanaphi Jesu ein oeh siei tilah oeh toek kue; “Ka latlaw hrila hringom mei ka yakhlue la akraah, hatu ka ti naei na ti?” tidoeng ni a toek.
	(John 21:24) Cawhei hnuhrui kha cawhtu toek pueng awn ruthen pueng lah kra kue. Atoek tahkha tang puenglah nim hmat kue.
	(John 21:25) Jesu ein afeitu adahe a bilawh om hun kue. Avan ruk hei bangngei sueah, khacawhtu cabu lah rukah, leidek fanna taknak oeh ommei lah ka ngai kue. Amen.

Thoeithanak
Chapter 1
Tuennak
	(Thoeithanak 1:1) Theophilu, Jesu ei bilawh theithangtu ei mawng lam, avan poeng alamma la cabu la ka rukhoen kue.
	(Thoeithanak 1:2) Fan la laaknak hnuep oeh asut pha ah, a hruei hei thoeitu Hmueichra Ciim awn toek tah hei kue.
	(Thoeithanak 1:3) Fanpuhri ei ram awn ruisui puengtu toek ein hnuep likip ah amni ei la dang kue. Si ein a hringlawbai kon na, am ni ei la, amah ein shingnak ada he hmutheh hei kue.
	(Thoeithanak 1:4) Am om hmaih poet ta, “Jerusalem oeh ceh ta u kom, Pai yei thukam am ngoeng ei la toek hei ein, khacokha kei yeila nam yaak khoen.
	(Thoeithanak 1:5) Hatulatiah Johan ein tui awn Baptisma ni pe u kom, oeh a sou pha ah Hmueichra Ciim ah Baptisma nam hmuei,” ti na hei kue.
	(Thoeithanak 1:6) Khanei thoeitu ceit hmaih u ein am doed, “Bawipa, tuboeih Israel ram na prang bai yei ne?" am ti.
	(Thoeithanak 1:7) “Pai yein a huham awn a boei yei niin awn hnuep, nam shingtei la oeh kra kue,” a ti nak hei.
	(Thoeithanak 1:8) “Nam fan ah Hmueichra Ciim a sutlawah huham nam rah ei; Jerusalem awn Judah avan, Samari, leidek a duetnak hrila, kei yei mawng shingsak hei puengla nam kra ei,” a ti.
Jesu Fankhaw Kainak
	(Thoeithanak 1:9) Codu toek hei khap ein am boenkru hnui ah, am hmuh la yoek kru ein vangmei yein ani dou kue.
	(Thoeithanak 1:10) Fankhaw la, a kaii hnuiah oeh chrip la, am han boen ah, abaawk suisa pueng chrang pahnih am ep pa, an duei law hmuh u kue.
	(Thoeithanak 1:11) “Kalile chrangtu, hatu la nam duei ein khawmik la nam hamang? Nangmih ei ka, fankhaw la ceit pueng coh ei Jesu kha, fankhaw la, a ceh nam hmuh mueihla law bai yei,” ti na hei kue.
Judah Ei Hungah Matthia Hrueinak
	(Thoeithanak 1:12) Olive cung la, am suiyei ceng ei ka Jerusalem la, latbai u ein, chringhnuepei dungceh lamla kra ein Jerusalem awn yoecakue.
	(Thoeithanak 1:13) Khawpuei khuila am sut ta, im fanla kaii u ein akhana Peter awn Johan, Jame awn Andrew, Philip awn Thomas, Bartholomew awn Mate, Alphaeu awn khueipueng Saimon, Jame ei ca Judah awn awm u kue.
	(Thoeithanak 1:14) Codu avan kha Jesu ei nawi awn a nautu, nutongtu mahla am yumnak lungsin ei buenak awn apum la tairue toeih u kue.
	(Thoeithanak 1:15) Akhana koei nau chrang (phra awn thawng am bumnak) kei thungah duei ein Peter ein,
	(Thoeithanak 1:16) “Koeinautu, Jesu am pangnak ah lamtoeng pueng, Judah ei mawng awn ruisui pueng, David tei rongawn Hmueichra Ciim ein ana toek thuciim kha kuem kue.
	(Thoeithanak 1:17) Hatulatiah ani kha ming mi tu awn khe hmaih la krah ein coh ei bibi ani ein rah kue” a ti.
	(Thoeithanak 1:18) (Tuh boeih cohei chrang kha athe a bi ei chreng awn dek lei ein, asilingla krui ein a bung pook ein aricatu avan couboeih kue.
	(Thoeithanak 1:19) Khacoh Jerusalem ah awm pueng avan ein shing boeih kue; khacoh ei dek am thu awn Hakeldama la sui u ein, khacokha silonkhaw la kra kue.
	(Thoeithanak 1:20) Saam cabu ah comueihla, am ruk, a im hmun siu kom, ha u phi a khui ah oeh awm se; Chrangfei yein a bi bi seh.
	(Thoeithanak 1:21) Khatiein ming mi tu ah Jesu a lulang cehcon ei hnuet.
	(Thoeithanak 1:22) Johan ein baptisma, a peeknakei tuen mingmi ah lawhnak hnuep hrila ni ruitoempuei u ein thawhnak ei mawng toekpueng codu khuiyei apum kha shingsak nak nim bi krippueng la kra ei,” a ti.
	(Thoeithanak 1:23) Khatiein Barsabbas la, am sui Joshep (Justus laphih am sui) awn Matthias chrang pahnih som u kue.
	(Thoeithanak 1:24) Khanei tairue u ein “Bawipa, nang, chrangvan ei lungsintu na shing kue.
	(Thoeithanak 1:25) Amah ei hmun la ceit pueng Judah ei, thoei awn coh ei bi bi nak hmun la ei, coh rawi yei apum hau na hruei ni hmuh u,” am ti.
	(Thoeithanak 1:26) Anni ei hamla tecung am yuhah Matthias ein rah ein thoei hleioet khuiah ani khesi u kue.
Chapter 2
Pentecost Hnuep
	(Thoeithanak 2:1) Pentecost hnuep a sut lawah, hmun a pum ah kruum hmaih u kue.
	(Thoeithanak 2:2) Khawkhi awi awn toengpueng khawmik lamei awi law palai ein, im khuiah ngoipuengtu avan ei fanah be kue.
	(Thoeithanak 2:3) Lei awn toengpueng ei mei amni eila danglaw ein amni a pumci ei fanah culaw kue.
	(Thoeithanak 2:4) Am van Hmueichra Ciim awn be u ein, Hmueichra Ciim ei peek hei mueihla, a feithu la tuen u ein thu u kue.
	(Thoeithanak 2:5) Akhapoetta khawmik kaiah awm pueng khui poeng khui yei yum pueng Judahtu Jerusalem ah awm u kue.
	(Thoeithanak 2:6) Khacoh eiawiam yaak ah, am van cunlaw u ein, coei u kue, Hatulatiah amni a pumci ein ammah ei thu la yah u kue.
	(Thoeithanak 2:7) Am ngaih hmang ein coeifai u kue, codu toek pueng avan Kalile chrang la oeh kra u aw?” am ti.
	(Thoeithanak 2:8) “Hmilawnak ei nimmah ei thuci awn hatu mueih a nim yaak?
	(Thoeithanak 2:9) Parthian ram awn Mede ram, Elamite ram awn Mesopotamia ram ah awm pueng tu, Judah ram awn Cappadocia ram, Pontua ram awn Asia ram.
	(Thoeithanak 2:10) Phrygia ram awn Pamphylia ram, Egypt ram awn Cyrene khawpuei ep ei Libya khawah awm puengtu, Rom khaw ei yin Judahtu, Judah beeknak la kuun pueng khuifeitu,
	(Thoeithanak 2:11) Cretan ram chrangtu awn Arab ram chrangtu ein an then u nim yaak kha, Fanpuhri ei huham awn a bi la kra kue,” am ti.
	(Thoeithanak 2:12) Avan coeilet u ein coh hatu mueihla kra law pueng aw?” tila apum awn apum toek kru u kue.
	(Thoeithanak 2:13) Khanaphi afei tu ein “yuthai rui u kue” ti la kralak na hei u kue.
Peter Ei Thutoeknak
	(Thoeithanak 2:14) Khanei hnuhrui hleioet tu awn Peter duei u ein athang la, a toek hei kha, “Judah chrangtu awn Jerusalem ah nam awmpueng avan ein, coh shing u, ka thutu ngaihna u.
	(Thoeithanak 2:15) Hatulatiah nam ngaih mueihla, coh ei chrangtu, oeh rui u kue, tuboeih hnuep oettei khawnued pathum ni a lawpha.
	(Thoeithanak 2:16) Coh kha Sanghma Joel awn a toek la kra kue.
	(Thoeithanak 2:17) “Fanpuhri ein a hnusoeih khawhnuep ah, hnicim ei fanah ka Hmueichra ka hlon ei, nam canu, nam capatu ein thutoek u ei. Nam chrangmodu mikhmu law u kom, nam hramca chrangtu mangmah law u ei.
	(Thoeithanak 2:18) Kha hnuep ah ka bibi chrang nuta awn tongpa, an chrop ei fan ah ka Hmueichra ka hlon kom, amni ein toek u ei.
	(Thoeithanak 2:19) Khawmik fan lamei coeiletnak tu awn, dek khui la mei, si awn mei, awn meikhu awn shingnak kan pe u ei.
	(Thoeithanak 2:20) Bawipa ei hluengtainak awn khawhnuep anui oeh a sut law pha ah, Chra si la lat kom, khawhni hmuep khuep ei.
	(Thoeithanak 2:21) Akhapoetta ha u phi Bawipa ei ming khue u pueng khuuinak la sut tei,” a ti.
	(Thoeithanak 2:22) “Israel chrangtu, coh ei thu ngai u: Nayareth Jesu kha Fanpuhri ein a dueih puei yei chrang apum ni, nang mih ah coei naktu, ngaihhmang nak tu, shingsak nak tu awn nangmi tu ei lak ah, Fanpuhri ein a bi sak kha, nangmih nammah ein phih nam shing kue.
	(Thoeithanak 2:23) Cohei Jesu kha, Fanpuhri ei hmushing nak awn a boeikrak khoen mueih la, Fanpuhri oeh yumpueng tu ei kut awn laklamtung ah nangmih ein nam ngon kue.
	(Thoeithanak 2:24) Khanaphi Fanpuhri ein sihnak ei thawhsak bai ein, kouprang sinatnak suh pe kue, hatulatiah ani kha coh ei huham ein oeh pang hning kue.
	(Thoeithanak 2:25) Ani ei mawng David tein, ka hmaiah Bawipa ka hmuh doei kue; Ani ka patvang kut la, akra nak awn oeh ka chrettei.
	(Thoeithanak 2:26) Khatiein ka lungsin yei ein ka rong awn ka ngak kue; Khakonna ka pumsa phi ngaihunak awn hring kue.
	(Thoeithanak 2:27) Hatulatiah nang ein ka Hmueichra ceikhaw la oeh na fit tei, na chrang ciim oeh na didam sak ei.
	(Thoeithanak 2:28) Hringnak lam nan shingsak khoen ein; na hmaiah yeikrainak anui akuemla nan prangpe kue,” a ti.
	(Thoeithanak 2:29) “Koei nau tu, nim tueilawnak David tei mawng kan thenkhai hning u kue. Ani kha sih ein cuemkhoen u kue, atuboeih duet nim ep ah a vuihmun awm kue.
	(Thoeithanak 2:30) Ani kha Sanghma la krah ein, Fanpuhri ein a ngoihnak fanah a cachrah apum ka ngoih sak ei tila taamtak ein thu a kam shing kue.
	(Thoeithanak 2:31) Ani ein Chrih ei thawhbainak ei mawng ana toek kue. Ani kha ceikhaw la oeh fit u ei, a pumsa phi oeh didam ei ti shing kue.
	(Thoeithanak 2:32) Fanpuhri ein Jesu thawhbaisak ein, khacoh shingsak pueng la nim kra kue.
	(Thoeithanak 2:33) Khatiein, Fanpuhri ein a patkut awn yoekkaih ein pai yei lamei thukam Hmueichra Ciim phi rahkhoen kue, nam hmuh nam yaaktheinak eila, an pahnih ni hlon khoen u kue.
	(Thoeithanak 2:34) David fankhaw la oeh kaii kue.
	(Thoeithanak 2:35) Khanaphi Fanpuhri ein a toek, “na raiitu na khawpha kai la oeh ka taakpha ei chrueih ka patvang ah ngoiyoe” tila ka bawipa toek kue ti ein David tein a toek.
	(Thoeithanak 2:36) Khatiein laklamtung ah nam ngon coh ei Jesu Fanpuhri ein Chrih awn Bawi la, a som ei mawng Israel imkhui avan ein nim shing khai yei ngaih kue,” ti ein Peter ein a toek.
Kruumboemnak
	(Thoeithanak 2:37) Khacoh am yaak ah am lungsin hlokhla ein, “Koei nau tu, hatumueihla nim bi ei?" ti la thoei fei tu awn Peter am toek.
	(Thoeithanak 2:38) Peter ein, "Nam kat ngaihsimnak ei ham la, yut u, Jesu Chrih ei ming awn avan nam baptisma ei, Hmueichra Ciim ei peekduen nam rah ei,” ti na hei kue.
	(Thoeithanak 2:39) “Hatulatiah thukam kha nang mih awn nam ca tu awn a sou la mei Fanpuhri amah ei hamla, a khueu heitu avan ei ham a kra kue.
	(Thoeithanak 2:40) Am ngaihnak eila thufei ada awn cuehcon hei ein, coh ei thekhapueng canau tu ah khuui kruh u,” ti na hei kue.
	(Thoeithanak 2:41) Khatiein a thu yapuengtu Baptisma u ein; akha hnuepah Hmueichra tu phrathumkip kruk ein thap si hei kue.
Yumpuengtuei Khotsengnak
	(Thoeithanak 2:42) Am ni kha ruitoemnak, vaipi bounak, taiiruenaktu, bitoeih hmaih u ein thoeituei theithangnak yum u kue.
	(Thoeithanak 2:43) Thoeitu ein coeinaktu ada awn shingnak tu am bi nak awn chrang tu kri boeih u kue.
	(Thoeithanak 2:44) Yum pueng tu a toeng la awm u ein am taak tu avan hmang krip u kue.
	(Thoeithanak 2:45) Am taak lawh khawchramtu yoi u ein reengpueng tu am ngaihchrue la teipai u kue.
	(Thoeithanak 2:46) Ahnueptoe beekim khuiah lung apum awn kruumboem toeih u ein, am imtuah vaipi bou u ein yeinak lungsin ciim awn atoeng la, am awk ai tu aw ai u kue.
	(Thoeithanak 2:47) Fanpuhri thangsak u ein chrang avan bomcemnak bi u kue. Bawipa ein ahnueptoe khuuinak la sut pueng tu awn chrangmi thap hei kue.
Chapter 3
Thoehpueng Khawkheem Mangnak
	(Thoeithanak 3:1) Khawnued pako poetta taiirue nih ei la Peter awn Johan beekim la ceit nih kue.
	(Thoeithanak 3:2) Anawi yei bungkhui re ah kheem pueng chrang apum kod aw u ein, thoeh ei la beekim am luh nak, kod tou la, am sui beekim kod ta ngoih sak u ein hnueptoe thoehchrah eila hmang u kue.
	(Thoeithanak 3:3) Beekim khuila ceit nih ei Peter awn Johan a hmuh ah, thoeh na rawi kue.
	(Thoeithanak 3:4) Peter awn Johan ein, boen tueptuep nih ein, “Ni boen nih!" an ti.
	(Thoeithanak 3:5) Anni eila hatu aw rah eila ngai ein, an toek ngai kue.
	(Thoeithanak 3:6) Peter ein, “Hrui, ngui oeh ka tah kue, khanaphi ka taak nang kan pe ei: Nayareth Jesu Chrih ei ming awn ceit!” a tinak.
	(Thoeithanak 3:7) Apatvang kutpang ein a yoeh ah a khaw awn a khawpha thamah hrit kue.
	(Thoeithanak 3:8) Aphoei mahla duei law ein khaan kue; Beekim khui amni ei la lut ein, ceit ha, phoei ha ein, Fanpuhri thangsak kue.
	(Thoeithanak 3:9) Ani ceit con ein Fanpuhri a thangsak chrang van ein hmuh kue.
	(Thoeithanak 3:10) Beekim kodtou eppa ngoi ein thoeh eila, am hmang ei chrang ni, tila shing u ein toektah u kue, ani ah kra pueng tu awn coeilet boeih u kue.
Peter Ei Lenghnih Thutoeknak
	(Thoeithanak 3:11) Ani ein Peter awn Johan a pangrawi poetta, Solomon ei bawiim khui am ni ei om nak la chrang avan dawnglaw u ein, coeikhuep u kue.
	(Thoeithanak 3:12) Peter ein khacoh hmuh ein, chrangtu a hlan hei, “Israel chrangtu, kammah ei huham, kam yumnak awn coh ei chrang kam cehsak pueng la nam ngai ein, hatu la nan boen tuep tuep u ein nam coeicam?
	(Thoeithanak 3:13) Abraham, Isaac awn Jacob pei Fanpuhri, nim paituei Fanpuhri ein a saii Jesu hluengtaisak kue. Ani nam ap ein chrah ei la, a ngaihte Pailat ei hmaiah nam taih kue.
	(Thoeithanak 3:14) Khanaphi Chrang ciim Chrang dueng nam mah ein, chrang ngon pueng chrang apum an peek u kei la nam thoeh kue.
	(Thoeithanak 3:15) Khanaphi hringnak ei akung nam ngon ein, Fanpuhri ein sihnak ei a thawhsak ei mawngma shingsak pueng la kam kra kue.
	(Thoeithanak 3:16) A ming yumnak ah yungpra ein, Jesu ei ming ein coh ei chrang a thamasak kha nammah ein nam shing kuee. Ani ei lamei lawpueng yumnak ein nam van ei hmaiah coh ei raicangnak kuep ani peh kue.”
	(Thoeithanak 3:17) "Phoei nau tu, tu boeih phi hatu oeh shing la nam bi mueihla, nam bawitu ein phih akhamueihla, am kra ka shing kue.
	(Thoeithanak 3:18) Khanaphi Fanpuhri ein Sangshinguei rong awn ana toek kha, “Chrih sikom, khacoh ei ninglam awn kuempoeng sak ei,” a ti.
	(Thoeithanak 3:19) Khatiein yut u na lat law u, khanava nam katnak tu hloet kom, Bawipa ei hmai ah hoeiyangnak niintu a sut law ei hmok awn.
	(Thoeithanak 3:20) Nang mih ei hamla somkhoen Chrih, Jesu a tueih law ei la,” a ti.
	(Thoeithanak 3:21) Aruem ah a Sanghma ciimtuei rong awn Fanpuhri ein a toek, avanpoeng athai la prangnak niin oeh a sut ha hrila, Fankhaw ein ani dou vei.
	(Thoeithanak 3:22) Moses ein, “Nam Bawipa Fanpuhri ein nang mih ei hamla kei mueih Sanghma apum nam koei nau khui yei om law sak ei; nangmih an toek u avanpoeng ni pe u ei.
	(Thoeithanak 3:23) Sanghma ei toek oeh ngai pueng a chrangtu ha u phi dimaih sak ei,” ti na hei kue.
	(Thoeithanak 3:24) Samuel nei tuen ani ei hnu la law pueng Sangshingu avan ein khacoh ei khawhnuep tu am na toek mueih la.
	(Thoeithanak 3:25) Nangmih kha Sanghma ei ca tu la nam krah ein, nam paitu awn Fanpuhri paipi am biah, Abraham a toek, “Na cason awn dek fan ei khui poeng avan ein youthen hmuh na ei.”
	(Thoeithanak 3:26) Hatulatiah nang kha Fanpuhri ein a saii la ni dueih sak cuek ein, nam thoihnak lamtuei ani awn ha u phi nam lat kom youthen an peek u kei la ni tuei u ei" ti na hei kue.
Chapter 4
Peter Awn Johan Pangnak
	(Thoeithanak 4:1) Chrangtu an toek hnuiah, taiiruetu awn beekim ei vaica tu awn Saduce tu am ni ei la lawh u kue.
	(Thoeithanak 4:2) Sinak ei tho pueng Jesu ei mawng thoeirawi yein chrangtu an theithang toektah la, am kodheh he kue.
	(Thoeithanak 4:3) Khanei pangrawi u ein khaw athan khoennak awn angawi hnuep duet thongim ah tarawi u kue.
	(Thoeithanak 4:4) Thu ya pueng ada ein yum u ein, chrangmi la phrangakip kruk lawh u kue.
	(Thoeithanak 4:5) Angawi hnuep baiah, am bawitu awn hramcatu awn thukhoen tikkhikpuengtu Jerusalem ah kruum u ein,
	(Thoeithanak 4:6) Taiiruetung Annas awn Caiaphas awn Johan awn Alexander, awn taiiruetung ei pacatu avan akha na awm u kue.
	(Thoeithanak 4:7) Am thungah ta hei u ein, “Hatu huham awn ha u ei ming awn coh nam bi?" ti la doeddam hei u kue.
	(Thoeithanak 4:8) Akhana, Peter Hmueichra Ciim awn be ein, bawitu awn pinam ei hramcatu a toek hei.
	(Thoeithanak 4:9) “Hnat pueng chrang apum ei ham la bi ni bi la tuh ngoi nan doed u la akra ah, coh ei chrang hatu mueih la, a raicang.
	(Thoeithanak 4:10) Laklamtung ah nam ngon, Fanpuhri ein si nak ei a thawh sak bai Nazareth khawchrang Jesu ei ming awn raicang ein nam hmaiah a dueih kha, nangmih avan awn Israel chrang van ein shing u ti na hei kue.
	(Thoeithanak 4:11) Ani kha nangmih im satu ein akhawloe la nam ngaih coh ei lung apum kha, a kii ei lupum la, ani kra law kue.
	(Thoeithanak 4:12) Ani konna ha u ah khuuinak oeh awm ein; nim khuui kru nak ei la khawmik kai chrangtuah an peek u ming fei oeh awm kue,” a ti.
Krihnak Ah Phrongnak
	(Thoeithanak 4:13) Peter awn Johan ei an linglai hmuh u ein, krawng oeh an kaii awn ca oeh an thei am shingta coei u kue, Jesu awn awmhmaih u pueng la thuem u kue.
	(Thoeithanak 4:14) Khanaphi cangkhoen pueng chrang awn am duei hmaih hmuh u ein, taihnak hatu oeh toek u kue.
	(Thoeithanak 4:15) Khanaphi kongci ei am cehsak rawi khap ah, tengchram u kue.
	(Thoeithanak 4:16) “Hatu mueihla coh rawi ti ei? Jerusalem mah awmpuengtuei hmuh la coeinak bih nih ein an daugsak, mingmih ein haw oeh nim mana hning kue.
	(Thoeithanak 4:17) Coh ei ming awn ha u phi oeh an toek bai yei la nim hred rawi ye, khanava chrangtuei la oeh a puei yeila,” tih u kue.
	(Thoeithanak 4:18) Anni khueu rawi bai u ein, Jesu ei ming awn oeh an toek theithang ei la, am toek.
	(Thoeithanak 4:19) Khanaphi Peter awn Johan ein, “Fanpuhri ei thungaih lata nang mih ei thungaih kha Fanpuhri ei hmaiah kroep pei la nam ngai kue ne?
	(Thoeithanak 4:20) Kan hmuh awn kan yaak ei mawng hatu phi toek ei la oeh kan prai yei,” an ti nak hei.
	(Thoeithanak 4:21) Vuuk am hmuhsaknak ei boeunak oeh am hmuh ah, krihkroksak u ein tueirawi u kue.
	(Thoeithanak 4:22) Hatulatiah akhana kum likip lawkhoen pueng chrang coei yei la, a rai sak la chrang avan ein Fanpuhri thangsak u kue.
Yumpueng Ei Taiiruenak
	(Thoeithanak 4:23) An loed kon ah an puei tu eila ceit nih ein, taiiruebawitu awn hramcatuei am toek then hei nih kue.
	(Thoeithanak 4:24) Khacoh am yaakah, Fanpuhri eila amawihlaw u ein, “A hluengtaisoeih Fanpuhri, nang ein coh ei khawmik awn leidek, awn tuili, a khuiah awmpueng avan na prang kue.
	(Thoeithanak 4:25) Na sai kampai David tei rong awn Hmueichra Ciim ein, hatula khuifeitu kodheh u ein akhawloe la am ngaihtueh?
	(Thoeithanak 4:26) Leidek hrangpuei tu duei thou u ein Bawitu ein Fanpuhri awn am Chrih tuk eila krumboem u kue.
	(Thoeithanak 4:27) Na som rawi, Herod awn Pontius Pailat, Israel chrangtu awn khuifeitu mahla, na Saii Ciim Jesu tupha u eila, khawpuei ciimah kruumboem u kue ti kha tangkue.
	(Thoeithanak 4:28) Hatu phi na kut awn na bi eila na buebawk boeikraktu kralaw kue.
	(Thoeithanak 4:29) Fanpuhri tu boeih, am ni ei krikrosak hatu la oeh ngai na, uepnak avan awn na thu am toek ei la, na saiitu lingnak pe hei.
	(Thoeithanak 4:30) Cangsak ei la na kut na soengah, na saiciim Jesu ei ming awn coeinak awn ngaihmang nak tu bi la kra kue,” tih u ein taiirue u kue.
	(Thoeithanak 4:31) Am taiirue kon ah, am kruumboem nak hmun huen ein, Hmueichra Ciim awn avan be u ein Fanpuhri ei thu lingah toek ei ti la tuen u kue.
Yum Pueng Tu Peektaak Teipainak
	(Thoeithanak 4:32) Yum pueng tu am lungsin awn Hmueichra apumla kra ein, ha u ein phi a taak hatu phi kamah ei ka oeh ti ein avan poeng avan ei koela ngai u kue.
	(Thoeithanak 4:33) Bawipa Jesu ei thawhbainak thoeitu ein huham anui awn shingsak hei u ein, am van ei fan ah boenak be khuep kue.
	(Thoeithanak 4:34) Amni ah reng pueng apum phi oeh awm kue, hatulatiah im tu awn loumatu am van ein am yoihtu law puei u kue.
	(Thoeithanak 4:35) Thoeituei khaw kaiah ta hei u ein ha u phi am ngaih mueih la teipai u kue.
	(Thoeithanak 4:36) Cyprus ram ah hmipueng, Levi chrang Joshep, Barnabas la thoeitu ein am sui (asuilam kha "Thamanak capa") ein,
	(Thoeithanak 4:37) Amah ei khawbung yawi ein khacoh ei ngui law puei ein thoeituei khaw ep pa tah kue.
Chapter 5
Ananias And Sapphira
	(Thoeithanak 5:1) Khanaphi Ananias mingna pueng chrang apum, a chru Sapphire awn an koe hatu aw yoi nih kue.
	(Thoeithanak 5:2) Anmah ei ham la, a chru ei nguemnak awn akawk thup nih ein akawk an law puei thoeituei khaw kaiah ta nih kue.
	(Thoeithanak 5:3) Peter ein, “Annanias, Hmueichra Ciim na theina kom, khaw na yoih aphu kook na thup eila, hatu la na lungsin khui la khawram na luh sak?
	(Thoeithanak 5:4) Oeh na yoih pha ah, na khaw la oeh kra aw? Khacoh na yoih kon ah, nang ei khawh la oeh kra aw? Hatu la na lungsin khui la cawh mueih la na ngaihtueh? Chrang na thei na pueng la oeh krah ein Fanpuhri na thei na kue,” a ti nak.
	(Thoeithanak 5:5) Khacoh ei Thu a yaak ei, Ananias kruh ein sih kue; khacawh ya pueng avan anuila krih u kue.
	(Thoeithanak 5:6) Prangtu duei u ein rook am pin kon ah kot u ein cuem u kue.
	(Thoeithanak 5:7) Khawnuet pathum kruk alaknak kon ah, a chru lawh ein, hatu akra oeh shing kue.
	(Thoeithanak 5:8) Peter ein, “Khawdek a cokruk la ne nan yoih a phu, ni then nih?” tiein a hlan ah, nuta ein, “Oe, khacawh aphu ni,” a ti.
	(Thoeithanak 5:9) Peter ein nuta la, “Bawipa ei Hmueichra noekdah ei la hatu la nan nguem krip num? Boen noe, na va cuem u pueng ei am khawpha leh kot ta boen, akhamueih la ni kod u ei,” a ti nakei.
	(Thoeithanak 5:10) Akhaw ep pa kru poeng ein sih kue, prangtu lawh u ein a sih am hmuh ah, pungla kod u ein a vaa ei ep pa buih u kue.
	(Thoeithanak 5:11) Krikrok nak anuipai chrang boem avan ei fan awn codu ya pueng avan na sut kue.
Thoeituei Cangsak Nak
	(Thoeithanak 5:12) Thoeituei kut awn chrangtuei hmaiah coeinak tu awn ngaihhmang nak ada bi lou u ein; Solomon ei im ah yum u pueng avan kruumboem hmaih u kue.
	(Thoeithanak 5:13) Khanaphi chrangfei ha u phi am ep pa oeh thuumhning ein phi; chrangtu ein athen la doenkham hei u kue.
	(Thoeithanak 5:14) Bawipa yum pueng da law ta oe ein nuta tawngpa chrangmi adoem awn thap hei doei u kue.
	(Thoeithanak 5:15) Khatiein hnat pueng tu lamla kodlaw u ein ihkawngtu awn phak tu ah soen hei u kue; Khanava amni khuiyei avang Peter a lawah a chrahlip ei hnimei tih u kue.
	(Thoeithanak 5:16) Akhamueih la Jerusalem yungkeu veitu awn khawpueitu lam ei chrangtu atoengla lawh u ein, hnatpuengtu awn khawram ei a pangtu law puei u ein avan cang sak hei kue.
Thoeitu Am Thekha Nak
	(Thoeithanak 5:17) Khanaphi phuem hringnak awn bepueng taiirue bawitu awn Sadducees ei pueipodu avan duei law u kue.
	(Thoeithanak 5:18) Thoeitu pang u ein thawngchrum hei u kue.
	(Thoeithanak 5:19) Khanaphi than ah Bawipa ei fanchrang ein thong kot tu hmawng ein, pungla ceh puei hei kue.
	(Thoeithanak 5:20) “Ceit u na, beekim khuiah duei u, coh ei hringnak thu chrangtu toek pe hei u,” ti na hei kue.
	(Thoeithanak 5:21) Khacoh ei Thu am yaak ei, khawngawisiik ah beekim khuila lut u ein theithang hei u kue. Taiirue bawitu awn a pueipodu lawh u ein, bawitu awn Israel chranghraam tu khueu hei u ein am kruum ei, thongim la am ceh puei yei la tuei hei u kue.
	(Thoeithanak 5:22) Thongim bawitu am sutta thongim ah thoeitu oeh hmuh u ein, lat u ein am then hei.
	(Thoeithanak 5:23) “Thawngim ani la khai u ein ngoeng u pueng kawt ep pa am dueih kam hmuh kue, khanaphi kam hmong ein akhuila ha u phi oeh kam hmuh kue,” am ti.
	(Thoeithanak 5:24) Khacawh ei thutu, beekim ngoeng tu ei bawi awn taiirue bawitu, hatumueih la aw akra vue ti la coei u ein khacoh ei mawng awn am lungsin uet aw kue.
	(Thoeithanak 5:25) Chrang apum lawh ein, “Thawng nam chrum heitu beekim khuiah duei u ein chrangtu theithang hei u kue,” am ti.
	(Thoeithanak 5:26) Thawngim bawi kha bawitu awn ceithmaih u ein law puei hei u ein, oeh dunghnep hei u kue, hatulatiah chrangtu ein lung awn am voih hei yei krih u kue.
	(Thoeithanak 5:27) Am law puei hei kon ah, rambawi kongcituei hmaiah dueih sak hei u kue. Taiirue bawi yein doed hei kue.
	(Thoeithanak 5:28) “Coh ei Ming awn oeh nam thei hei toeih ei la, kan hredgam u pueng la oeh kra aw? Khanaphi nam theithang nak Jerusalem ah nam besak ein coh ei chrang ei si kam fanah be ei la nam bue kue,” am ti.
	(Thoeithanak 5:29) Peter awn thoeitu ein, “Chrang ei thu ngaih lata Fanpuhri ei thuvah kam ngai yei,” ti na hei u kue.
	(Thoeithanak 5:30) “Laklamtung ah nam baang ein nam ngon Jesu kam pai Fanpuhri ein thawhsak bai kue.
	(Thoeithanak 5:31) Fanpuhri ein, Jesu, a patvangah ngoihsak ein khui pueng awn toengpang la, a yoehkaih. Ani kha Israel tu ei yutnak ei awn thoih ngaihsimnak thei a peek.
	(Thoeithanak 5:32) Coduei mawng shingsakpueng la kam kra kue; Fanpuhri ein a thungai pueng tu a peek hei Hmueichra Ciim phi shingsak pueng la kra kue,” am ti.
Gamaliel Nei Ruihcem Nak
	(Thoeithanak 5:33) Khanaphi coh ei thu am yaakah, kodheh u ein ngon hlue sai hei u kue.
	(Thoeithanak 5:34) Thoeitu pungla, asoeng am cehsak hei khap ah, chrangvan ei adoenkham Gamaliel ming na pueng Farise apum kha thu khoen tikkhik puengtu awn kruumnak ah, duei ein.
	(Thoeithanak 5:35) “Israel chrangtu aw, codu hatu mueih la bi ei mawng ngaih na u,” a ti nak hei.
	(Thoeithanak 5:36) “Ayanla chrangdued la oeh kra pueng la, Theudas toek ein chrang phrali kruk ein a hnuhrui u kue. Khanaphi ani am ngon, ani hruipueng avan praitham u ein hatu la oeh loeuk u kue.
	(Thoeithanak 5:37) Ani konna, thanthe am boed hnuiah Kalile chrang Judah awm law ein, a hnu am hrui yeila chrangtu sueksaw hei kue. Ani phi di ein, ani hruipueng avan, prengtai boeih kue.
	(Thoeithanak 5:38) Khatiein coh ei mawngma Awn kan then hlue u tah, coh ei chrangtu hoen u na, ceh ta hei u, hatulatiah chrang tu ei tuen awng bilawh la, akra ah khacoh didam ei.
	(Thoeithanak 5:39) Khanaphi Fanpuhri eila akra ah, oeh nam prai ak hlot tei; Fanpuhri tukah lani na hmuh law kaw,” a ti.
	(Thoeithanak 5:40) Acuehcon hei am yaakah; Thoeitu khueu hei u ein am paih, Jesu ei ming oeh am toek ei la toek u ein chrah hei u kue.
	(Thoeithanak 5:41) Khanei a Ming awn hmaithuinak nim rah khin kue ti u ein yeinak awn ram bawi tu ei hmaiah ceit u kue.
	(Thoeithanak 5:42) Ahnueptoe, beekim awn im ah, oeh huei la Jesu kha Chrih la kra kue ti la theithang coeicawt kru u kue.
Chapter 6
Chrang Singrih Hrueinak
	(Thoeithanak 6:1) Akhapoetta hnuhruitu chrangmi bunglaw u ein, Greek Thu la thu pueng nuhmeitu, hnueptoe awk ai nak ah am rawkram hei la, am pacatu ein, Hebru chrangtu thueina hei u kue.
	(Thoeithanak 6:2) Khatiein Thoeitu ein a hnuhrui pueng tu khueu hei u ein, “Fanpuhri ei thu rawkah, moeng yei beibawk kru dued bi kha, mingmih ei ham la oeh kroep ei.
	(Thoeithanak 6:3) Khatiein phoei nau tu, coh bi peek ei la, nangmih khui yei a mingthang, hmushing ein Hmueichra awn be pueng chrang parih hruei u.
	(Thoeithanak 6:4) Mingmih kha taiiruenak awn Fanpuhri ei thu bi ei la nim ap kru ei,” a ti.
	(Thoeithanak 6:5) Kha cawh ei thu chrangtu ein yum u ein Hmueichra awn be ein hmushing pueng, Stephen, Philip, Prochorus, Nicanor, Timon, Parmenas, Antioch khaw ei Judah thumcam yum pueng Nicolas mitu hruei u kue.
	(Thoeithanak 6:6) Khacodu Thoeitu ei hmai la law puei u ein am taiirue kawn ah am fan ah am kuttaih u kue.
	(Thoeithanak 6:7) Fanpuhri ei Thu puei loet ein, Jerusalem ah a hnuhrui pueng chrang mi doemlaw ein, taiirue tu adoem he ein thu ngai u ein yum law u kue.
Stephen Pangnak
	(Thoeithanak 6:8) Fanpuhri ei boenak awn be ein huham coeinak anuitu awn shingsaknaktu chrangtuei hmuh la bih kue.
	(Thoeithanak 6:9) Khanaphi Sinakok saii ah loed u pueng Cyrenian ram chrang awn Alexandrian ram chrang, akhamueihla Cilicia ram chrang awn Asia ram ei chrangtu, avang duei ein, Stephen taih san u kue.
	(Thoeithanak 6:10) Khanaphi Hmueichra hmushing nak awn a toek la krah ein oeh taihhlawt u kue.
	(Thoeithanak 6:11) Khanei “Moses awn Fanpuhri a tam kam ya kue,” ti ei chrang aduem la yap u kue.
	(Thoeithanak 6:12) Chrangtu, hramca tu, thukhoen tikkhik puengtu, hluemhlawh hei u ein, Stephen ei la lawh u ein, pang u ein ram bawi tu ei hmai la ceh puei u kue.
	(Thoeithanak 6:13) "Coh ei chrang ein thukhoen awn hmunciim athe la toek doei kue,” ti la rai u ei khueu law hei u ein.
	(Thoeithanak 6:14) “Coh ei Nazareth chrang Jesu ein, coh ei hmun ka phreh kom, Moses ein an peek u kei thumcam ka hlattei a ti kam ya kue,” am ti.
	(Thoeithanak 6:15) Kongci im ah ngawi u pueng ein Stephen am boen tueptuep ah a hmai kha fanchrang ei hmai awn toeng pueng la ngai u kue.
Chapter 7
Stephen Ei Toisangnak
	(Thoeithanak 7:1) "Codu am toek tang aw?" ti ein taiirue bawi yein a doed.
	(Thoeithanak 7:2) Stephen ein, "Paitu awn phoeinau tu ka toek hnatun u!" Nim pai Abraham Haranah oeh a om pha, Mesopotamia, a om poet ta, hluengtaipueng Fanpuhri dang law kue.
	(Thoeithanak 7:3) Na ram awn na pacatu ceh tana, kan hmuh ei khaw khuila ceit, a ti nak.
	(Thoeithanak 7:4) Khanei Chaldean ram ceh ta ein Haranah khawsa kue. Akhana a pai a sih kon ah, tuboeih nam om nak coh ei ram la Fanpuhri ein ani hnon kue.
	(Thoeithanak 7:5) Khanaphi khacawh ah hatu rouphi ani oeh pe kue, a lehnak ei dek haw oeh pe kue, khanaphi Abraham oeh a ca pha heah, ani awn a canau tu pe hei kom, am yow ei la thukam kue.
	(Thoeithanak 7:6) Fanpuhri ein cawmueih la a toek, na canautu kha chrang khawla yinla krah u kom, kum phrali ah hnepkremnak awn saii la krah u ei.
	(Thoeithanak 7:7) Khanaphi amni tamna la toen hei pueng hau pakhui phi, vuuk ka hmuh sak ei, coh ei am law kon ah, coh ei hmun ah kei ni beh u ei. Fanpuhri ein a ti.
	(Thoeithanak 7:8) Khanei Fanpuhri ein Abraham vuenmawng rednak paipi a peek. Khatiein Abraham, Isaac kei paila krah ein ahnuep red tah Isaac kei vuenmawng red u kue; Isaac kha Jacob pei paila krah ein, Jacob kha pakhui hleihnih ei pai la kra kue.
	(Thoeithanak 7:9) “Am paitu ein Joseph am phuemnak awn Egypt ram la yawi u ein phi; Fanpuhri ein om puei ein.
	(Thoeithanak 7:10) Akhuikhanak poeng ah ani ein bawmcem kue, Egypt hrangpuei Pharaoh ei hmaiah hmushing nak awn hmaikrangnak peh ein a imkhui avan awn Egypt ram avan kruem ei la som kue.
	(Thoeithanak 7:11) “Egypt ram awn Canaan ram avan ah khawkhanak, khuikhanak anui awm ein, nim paitu am aiyei boeih kue.
	(Thoeithanak 7:12) Khanaphi Egypt ram la caang a om Jacob pein yah ein nim paitu akhala tuei hei cuek kue.
	(Thoeithanak 7:13) Apahnih ah Joseph pein a phoeinautu shingkru sak ein, Pharaoh ein Joseph ei pakhui shing kue.
	(Thoeithanak 7:14) Khanei Joseph pein Thu a phueih, a phoeinau tu tuei hei ein a paca avan awn a pai chrang avan chrihkip awn panga am law eila thutuek ah hei kue.
	(Thoeithanak 7:15) Jacob Egypt la ceit ein nim paitu awn ani akha la sih u kue.
	(Thoeithanak 7:16) Akhanei Shechem la, am pumsa tu law puei heibai u ein Shechem ah Hamor ei catu eila Abraham ein aphu ngui peh ein a leih ei vuihmun khui ah cuem hei u kue.
	(Thoeithanak 7:17) “Fanpuhri ein Abraham thukam a peek, a kuemnak ei ayoe law ah, Egypt ram ah nim chrangtu pung u ein doemkhuep u kue.
	(Thoeithanak 7:18) Joshep oeh shing he pueng Egypt kruem ei Hrangpuei fei a om law hrila pung u kue.
	(Thoeithanak 7:19) Ani ein nim pacatu theina hei ein nim paitu hnep hei kue, am catu oeh am hring ei la fihsak hei u kue.
	(Thoeithanak 7:20) Akhapoetta Moses hmilaw ein; ani kha Fanpuhri ei hmaiah touhe ein, a pai yei imma ani chrathum beibawk u kue.
	(Thoeithanak 7:21) Khanei ani pungla am fihnak ah, Pharaoh ei canu ein amah ei cala, a coei yei la ani lou kue.
	(Thoeithanak 7:22) Khatiein Moses kha Egypttuei am hmushing avan thei ein a bilawh thulangnak ah a huham awm kue.
	(Thoeithanak 7:23) Khanaphi kum likip a lawah, Israel nei a catu, a phoeinautu eila ceit tei la ngaihtueh kue.
	(Thoeithanak 7:24) Am ni khui yei apum aninglam kala am dunghnep hmuh ein, a chrang hui ein dunghnep pueng Egypt ngon ein phutuh kue.
	(Thoeithanak 7:25) Fanpuhri ein ani awn khuui hei pueng la, a chrang tu ein shing u ei la Moses ein a ngaih te, oeh shing u kue.
	(Thoeithanak 7:26) Angawi hnuep ah Israel rawi an rahkrunak la Moses lawh ein, an khodtei la thana ein, nangnih, phoeinau ni, hatu la nan rah kru num? tina rawi kue.
	(Thoeithanak 7:27) Khanaphi a puei thekhana pueng ein Moses la, nang ha u ein keinih nan chrautai nih kom nan kruem nih eila an som? ti na ein phe kue.
	(Thoeithanak 7:28) Yanmue ah Egypt chrang na ngon mueih la nan ngon nei ne? a tinak.
	(Thoeithanak 7:29) Khacoh ei Thu awn, Moses dong ein Midian ram ah yinla krah ein tawngpa pahnih ei pai la kra kue.
	(Thoeithanak 7:30) “Kum likip aphroen kon ah, Sinai cung ep khawdai khuiyei hlingbum hmu, mei hmuah Moses eila fanchrang dang law kue.
	(Thoeithanak 7:31) Khacawh Moses ein a hmuh ah, a ngaih hmang ein; Hnedrep ein a boeu na, Bawipa ei lamei awi lawh kue.
	(Thoeithanak 7:32) Kei kha nam paituei Fanpuhri, Abraham, Isaac awn Jacob miei Fanpuhri, a ti. Moses chret ein a krihnak awn oeh boen hlot kue.
	(Thoeithanak 7:33) Bawipa ein, na khaw ei khawdok sud, hatulatiah na dueihnak ei hmun kha dekciim la kra kue.
	(Thoeithanak 7:34) Egypt ram ei ka chrang tu am dunghnep ka hmu khai ein am kouprangtu ka yakhai ein ka khuui hei yei la ka lawh kue. Tuboeih law na, Egypt ram la ka tueibai yei a ti nak.
	(Thoeithanak 7:35) "Coh ei Moses kha, am mala kra kue, ha u ein nang kruem pueng awn thuchra pueng la, an som? ti na u kue. Hlingbum khuiah dang law pueng Fanchrang ei ani ei la kut awn coh ei chrang kruem pueng awn khuui pueng la Fanpuhri ein tueilaw kue.
	(Thoeithanak 7:36) Coh ein chruisawi hei kawm, kum likip khuiah Egypt ram awn tuilisen awn khawprong hmuah coeinak, shingnaktu, bi ei.
	(Thoeithanak 7:37) Fanpuhri ein nam koeinautu khuiyei nangmi ei ham la kei mueih Sanghma apum awm sak kom, khacawh ei Moses ein Israel nei catu toek hei yei.
	(Thoeithanak 7:38) Ani kha khawprong hmu ei chrangbumtu awn Sinai cung ah ani thu puei pueng Fanchrang awn na nimpaitu awn awm hmaih u kue. Ani kha mingmih an peek u kei thuging rah pueng la kra kue.
	(Thoeithanak 7:39) Nim paitu ein ani ei thu oeh ngai u ein am tukpha, Egypt vangla am lungsintu hlat boeih kue.
	(Thoeithanak 7:40) Nim hmai la ceit tei Aaron ein nim ham la, arup prang kue; Egypt ram khui yei ni chruilaw u pueng Moses hatu la, akra oeh kam shing kue am ti nak.
	(Thoeithanak 7:41) Akhapoetta vantang rup prang u ein arup hrukeng u ein am kut awn am bi ei rupawn hlimtui u kue.
	(Thoeithanak 7:42) Khatiein Fanpuhri ein hlathei ein khawmik eitu beh u eila ap heita  kue. Cohkha Sangshinguei cabu ah ruk mueih la: Aw Israel chrang tu, khawprong hmu kum likip khuiah kengnak la baoi nam ngon ein kei yei la nam law puei pueng la oeh kra aw?
	(Thoeithanak 7:43) Nangmih ein Molech kei beekim awn nam Fanpuhri Rephan ei aiisi nam lawpuei toeih ein, nam beek ei la, arup nam prang kue, khatiein Babylon la kan hnawn u ei a tinak hei.
	(Thoeithanak 7:44) Fanpuhri ein Moses nuetdong hmuhtheh ein sak eila, a toek mueihla khawprong hmuah nim paitu ein shingnak eila beekim sah u kue.
	(Thoeithanak 7:45) Beekim am rah kon ah, Fanpuhri ein nim pai tu ei mikhmaiah khuifeitu tut toem ein, khodu am yaw kon ah, Joshua ei toengpangnak awn nim paitu ein law puei u kue. David tei sawn hrila khawkhuiah beekim awm kue.
	(Thoeithanak 7:46) David kha Fanpuhri ei hmaiah bomnak rah ein, Jacob pei Fanpuhri ei hamla beekim hmuh eila thoeh kue.
	(Thoeithanak 7:47) Khanaphi Solomon ein ani ei hamla sah kue.
	(Thoeithanak 7:48) Khanaphi Sanghma ei toek mueih la, hnicim ei kutawnsak ei im tuei khuiah ahluengtai soeih oeh awm kue.
	(Thoeithanak 7:49) Bawipa ein, Fankhaw kha ka capawi, leidek kha ka khaw doennak la krakue. Hatumueih ei im num ka hamla nam sak? Hatunum ka hueinak hmun? a ti.
	(Thoeithanak 7:50) Cawhtu avan ka kut awn prang la oeh kra aw?
	(Thoeithanak 7:51) "Nam hueiaw tueng ein lungsin awn hnakoi yei vuen oeh ah ei chrangtu ein Hmueichra Ciim taih loet u kue. Nam pai tu ei bi mueihla nam bi kue.
	(Thoeithanak 7:52) Khacawh ei Sangshinguei apum phih nam paitu ein oeh dunghnep u aw? Chrang dueng apum alaw ei mawng ana toek u pueng ngon u ein, tuboeih ani ngon eila nam ap kue.
	(Thoeithanak 7:53) Fanchrangtuei somnak awn thukhoen nam dou ein phi, khacawh oeh nam hrui kue,” a ti.
Stephen Sihnak
	(Thoeithanak 7:54) Khacawh ei Thu am yak ah, kodheh u ein, am faa redpe u kue.
	(Thoeithanak 7:55) Khanaphi Stephen kha Hmueichra awn be ein Fankhaw la ha mang tuep tuep ein, Fanpuhri ei hluengtai nak awn Fanpuhri ei patvang ah Jesu a dueih ka hmuh kue.
	(Thoeithanak 7:56) "Boen u, Fankhaw hmong kru ein Chrang Capa Fanpuhri ei patvang ah a dueih ka hmuh kue," a ti.
	(Thoeithanak 7:57) Khanaphi athang la viik u ein, am hna buem u ein ani eila atoengla dong law u kue.
	(Thoeithanak 7:58) Khawpuei pungvangla am tuh ei tuen lung awn ani am voih; shing u pueng tu ei suisak Saul ming na pueng amaw chrang ei khaw ep pa tah u kue.
	(Thoeithanak 7:59) Bawipa ei la, a taiirue hnuiah Stephen lung awn am voih ah, "Bawipa Jesu, ka Hmueichra ni dou pe,” a ti.
	(Thoeithanak 7:60) Khudong ein athanghela viik ein, "Bawipa, am kat hatu la oeh ngaih pe hei!" ti ein ani sih kue.
Chapter 8
Saul Nei Chrangboem Dunghnep Nak
	(Thoeithanak 8:1) Stephen ngonnak ah Soul roeng ein nguem pueng la kra kue. Akhapoetta Jerusalem ei chrangboem dunghnep nak nuipai ein, Samaria ram awn Judea ram ayungah, Thoeitu oeh toek la, avan prengtai boeih u kue.
	(Thoeithanak 8:2) Yum pueng chrang avang ein Stephen cuem u ein anui la, ani kiukrah u kue.
	(Thoeithanak 8:3) Khanaphi Soul ein chrangboem anuila didam ein, im apum ei apum ah lut ein, nutong awn patongtu rued veng ein thawngah chrum hei kue.
Samaria Chrangtuei Yumnak
	(Thoeithanak 8:4) Khatiein prengtai u puengtu ceit veng u ein thu thang toek u kue.
	(Thoeithanak 8:5) Philip Samaria khaw la ceit ein Chrih ei mawng toek kue.
	(Thoeithanak 8:6) Bum upueng chrangtu ein Philip ei toektah ngaih pe u ein, ani ei coeinak a bi hmuh u kue.
	(Thoeithanak 8:7) Hatulatiah raithe ei om nak chrang tuei khuiyei raithe tu athang la viik u ein lutlaw u kue. Ahrou kheemtuh ada he rai cang boeih u kue.
	(Thoeithanak 8:8) Khacoh ei khaw chrangtu anui la yei krai u kue.
Hmayepueng Saimon ei Yumnak
	(Thoeithanak 8:9) Akhana Saimon mingna pueng chrang apum awm kue, ayan la tuen ein khaw khuiah hmaye ein Samaria chrangtu coeifaisak hei kue, atoeloepla amah hmoekru kue.
	(Thoeithanak 8:10) Amawsoeih ei avai soeih am van ein ani ei thungai u kue, “Coh ei chrang kha Fanpuhri ei huham anui la krakue,” ti u ein ani hnedkhawi u kue.
	(Thoeithanak 8:11) Hatula a thu am ngai tiah, asou he a hmayenak awn coeifaisak hei kue.
	(Thoeithanak 8:12) Khanaphi Philip ein Jesu Chrih ei ming awn Fanpuhri ei ram ei mawng thuthang toek ein yum u kue, nutong awn patong atoeng la, Baptisma hmuh boeih u kue.
	(Thoeithanak 8:13) Saimon amah ein haw yum kue. Baptisma a hmuh konna, Philip awn awmtoeih nih ein, coeifainak anui awn shingnaktu a hmuh ah anui la ani coei kue.
	(Thoeithanak 8:14) Samari chrangtu ein Fanpuhri ei thu dou u kue ti Jerusalem ei thoei tu ein am yaak ah, Peter awn Johan am tueih.
	(Thoeithanak 8:15) Hmueichra Ciim am rah ei la ceit nih ein taiirue nih kue.
	(Thoeithanak 8:16) Ha u ei fan ah phih Hmueichra Ciim oeh sut pha ein, Bawi Jesu ei ming awn Baptisma ni am hmuh.
	(Thoeithanak 8:17) Khanei am fan ah an kuttaih nih ein, Hmueichra Ciim rah u kue.
	(Thoeithanak 8:18) Thoeirawi yei kut an taihnak awn Hmueichra peek la Saimon ein a hmuhah, ngui pe rawi ein,
	(Thoeithanak 8:19) “Coh ei titheinak kei ni pe nih, khanavah am fanna ka kut ka taih ei chrang poeng Hmueichra Ciim rah u ei,” a ti.
	(Thoeithanak 8:20) Peter ein, “Na ngui mahla na di ei, hatulatiah Fanpuhri ei peekduen ngui awn na rah eila na ngai kue,” a tinak.
	(Thoeithanak 8:21) “Nang coh ei mawngah oeh na thum yei, oeh na rah ei; hatulatiah Fanpuhri ei hmaiah na lungsin oeh nih kue.
	(Thoeithanak 8:22) Khatiein coh ei na thedkhadnak yutna; na lungsin khui lameitu an ngaihsim ah doengta, Bawipa ei la taiirue.
	(Thoeithanak 8:23) Hatulatiah na khui la hmuedkhang awn thoihnak ei saii la na kra kan hmuh kue,” a tinak.
	(Thoeithanak 8:24) Khanaphi Saimon ein, “Bawipa ei la ni taiirue pe, khanava na toektu hatu phih ka fan ah oeh sutlaw ei,” ti ein hlan kue.
Ethiopiantuei Chrih Am Dounak
	(Thoeithanak 8:25) Khatiein Fanpuhri ei thu toektahnak awn shingsak nak atungla bih u ein, Jerusalem la lat u ein Samarituei khaw ada ah thuthangni toek u kue.
	(Thoeithanak 8:26) Bawipa ei fanchrang ein Philip a toek "Thouna, Jerusalem ei Gaza la krumnak cumvang lam ah ceit," a tinak. Khacokha khodai lamla kra kue.
	(Thoeithanak 8:27) Khatiein ani duei law ein ceit kue. Ethiopian Hrangpuei nu Candace ei, a ngui avan khoem pueng Ethiopian Ram bawi eunuch awm kue. Ani kha pum eila Jerusalem la lawh ein.
	(Thoeithanak 8:28) Alat baiah, ahle ah cum ein Sanghma Isaiah ei thu khe kue.
	(Thoeithanak 8:29) Khanei Hmueichra ein Philip la "Coh ei hle pha eila ceitna donnih,” ti na kue.
	(Thoeithanak 8:30) Philip dong ein Sanghma Isaiah ei thu a khe yah kue, "Hatu na khe na yalam aw?” a ti nak ah.
	(Thoeithanak 8:31) Ani ein, “Nithenpueng oeh a om la hawmueih la ka shingtei?” ti ein Philip kai kom an ngoih hmaih ei la khueu kue.
	(Thoeithanak 8:32) Thuciim akhe coh la kra kue: "Ani kha ngon ei la, am toem ei to mueih lawh kue, tomuei ad pueng ei hmaiah adip la awm pueng to mueih la, oeh thu he kue.
	(Thoeithanak 8:33) "Nemnak awn a om hnuiah a duengnak am lawh peek. Leidek fan ei a hringnak am lawh ah ha u ein a canau tu toek pe ei.
	(Thoeithanak 8:34) Sanghma ein hau min ein num, coh a toek? Amah a toek kru aw? Afei yaw a toek? Na boeni ni then,” tiein, enunch ein Philip hlan kue.
	(Thoeithanak 8:35) Khanei Philip aka phook ein, coh ei thu Jesu ein toek pe cuek kue.
	(Thoeithanak 8:36) Lam an ceh hnuiah tuiyei om nak ah sutlaw nih ein eunuch kein, "Tui awm kue! Boenoe! Baptisma ka hmuh ei ha tu ein num amah?” a ti.
	(Thoeithanak 8:37) Philip ein, "Na lungsin avan awn na yum la akra ah, na hmu ei,” a ti. Ani ein, "Jesu Chrih kha Fanpuhri ei capa la ka yum kue" ti ein a hlan.
	(Thoeithanak 8:38) A hle dueih sak ein, tui khuila an pahnih ceit nih ein; Philip pein eunuch Baptisma peh kue.
	(Thoeithanak 8:39) Tui khuiyei an lawah, Bawipa ei Hmueichra ein Philip afei la yoek ein; Eunuch ein Philip oeh hmuh bai kue, khanaphi yeikrainak awn ceit kue.
	(Thoeithanak 8:40) Khanaphi Ayotus khawah Philip dang law ein Caesarea khaw puei oeh a sutpha ei chrueih khawpueitu avan ah thuthang toek kue.
Chapter 9
Soul Ei Lunglatnak
	(Thoeithanak 9:1) Soul kha, anuila a hrithoed ein Bawipa ei hnuhruitu ngon eila, taiiruebawi yei la ceit kue.
	(Thoeithanak 9:2) Lam ei a hmuh nuta tongpa pang kom Jerusalem la thaknak ei ca Damascus khaw ei taiiruebawi yei la thoehchrah doeddam kue.
	(Thoeithanak 9:3) Damascus khaw a phatom lam a ceh hnuiah, Fan lamei meivang ein ani vei ein suelaw palai kue.
	(Thoeithanak 9:4) Ani dekah koop ein "Soul, Soul, hatulah kei nan dunghnep?" tila ani am toek keiawia yaak.
	(Thoeithanak 9:5) Ani ein "Bawipa nang haunum" a tiah, "Na dunghnep ei Bawipa la ka kra kue" a ti.
	(Thoeithanak 9:6) Thou na khaw khuila lut, hatu na bi ei kan then ei,” a tinak.
	(Thoeithanak 9:7) Soul awn ceithmaih u pueng tu athu kala duei u ein, awi ya u ein hau oeh hmuh u kue.
	(Thoeithanak 9:8) Dek ei Soul thoulaw ein phi a mik awn hatu oeh hmuh kue. Damascus khawkhui duet la, a kutta rued u ein law puei u kue.
	(Thoeithanak 9:9) Hnuep thum ah a mikmue ein hatu oeh awai kue.
	(Thoeithanak 9:10) Akhapoetta Ananias ming na pueng hnuhrui apum awm kue. Bawipa ein a mang ah, "Ananias,” ti ein a toek ah, "Bawipa coh ah ka awm kue,” a ti.
	(Thoeithanak 9:11) Bawipa ein, "Thouna, lam dueng la, am sui yei lam la cei tna Judah ei im ah awm pueng Tarsus khaw ei Soul ming na pueng chrang apum doed, ani taiirue hnui kue,” a ti nak.
	(Thoeithanak 9:12) “Ananias mingna pueng chrang apum lawkom ani ei fan ah a kuttaih kom taiirue be ei hmuh kue, akhana a mik dei bai yei,” a ti.
	(Thoeithanak 9:13) Khanaphi Ananias ein, "Bawipa, Jerusalem ei chrangciimtu coh ei chrang ein hodukruk la, a dunghnep hei yei mawng ada he ka yah kue.
	(Thoeithanak 9:14) Taiiruebawi tu eila titheinak la ein na ming toek pueng chrang poeng khit khawn kue," a ti.
	(Thoeithanak 9:15) Khanaphi Bawipa ein, "Ceit, ani kha cungmang ei la ka hruei kue, Israel nei catu awn Hrangpuei tu awn khuifeitu ei hmaiah ka ming khuek ei.
	(Thoeithanak 9:16) Ka ming ham la hatu yat la vuuk a hmuh ei ka hmutheh ei,” a ti nak.
	(Thoeithanak 9:17) Khatiein Ananias chrahkru ein im khuila lut ein a kut a fan ah a soeng kon ah, "Ka nau Soul, lam na law hnuiah Bawipa Jesu nangah danglawh ein, na mik dei bai kom Hmueichra Ciim awn na be eila kei an tueih law,” a tinak.
	(Thoeithanak 9:18) Ahrit la, a mik ei ngahelp mueih kruek pueng la, a ngaih ei a mik deibai ein, thou ein Baptisma hmuh kue.
	(Thoeithanak 9:19) Buh ai ein a tha awn law kue.
Soul Ein Chrih ei mawng Toek Ei Tuennak
	(Thoeithanak 9:19) Soul kha Damascus khawah awm u pueng hnuhruitu awn hnuep adoem awmhmaih u kue.
	(Thoeithanak 9:20) Jesu ei mawng Sinakoktuah tuen ein toek kue. "Ani kha Fanpuhri ei capa ni."
	(Thoeithanak 9:21) A Thu ya pueng tu coei u ein, "Ani kha Jerusalem ei a ming khueu pueng poeng didam hei pueng la oeh kra aw? Taiiruebawi tu ei hmai la ceh puei hei kom akhih hei yei la bue ein coh la law pueng la oeh kra aw?” am ti.
	(Thoeithanak 9:22) Khanaphi Soul kha a tha awm law taoe ein, Damascus khawah awm pueng Judah tu ei am thulang poeng hlan hei ein coh ei Jesu Chrih la akra ei mawng akhai la toektah kue.
	(Thoeithanak 9:23) Hnuep adoem he a boeih kon ah, Judah tu ein ani ngon ei la tengchram u kue.
	(Thoeithanak 9:24) Khanaphi Paul ein am teng shing kue. Ani am ngon hning ei la hnuepthan kodta mah u kue.
	(Thoeithanak 9:25) Ahnuhruitu ein than la, ani la u ein vawh ah tawk u ein vongah am chrak.
	(Thoeithanak 9:26) Jerusalem a pha vengah, hnuhruitu awn am ruitoem eila thana ein phi; am van ein ani krih u ein, hnuhrui apum la akra oeh tangna u kue.
	(Thoeithanak 9:27) Khanaphi Barnabas ein thoeituei la, ani ceh puei ein lam ah Bawipa awn hawmueih la, an hmuhkru awn Bawipa ein ani a toektu awn Jesu ei ming Damascus ah ling ein a toek tu then hei kue.
	(Thoeithanak 9:28) Ani hnuhruitu awn awm hmaih u ein Jerusalem ah ahoengthoeu la ceit veng u ein Bawipa ei ming linglai nak awn toek u kue.
	(Thoeithanak 9:29) Ani kha grik thu la thu pueng Judahtu awn taihsan thulang puei hei ein phi; ani ngon ei la thana u kue.
	(Thoeithanak 9:30) Koei nau tu ein khacawh am yaak ah, ani Caesarea khaw la law puei u ein Tarsus la ani tuei u kue.
	(Thoeithanak 9:31) Khatiein Samaria ram awn Kalile ram, Judah ram avan ah dimreu yeikrainak awn chrangboem duei thou ein; Bawipa krih u ein, Hmueichra Ciim ei lunghnimsak nak awn puei yong toeih u kue.
Peter Ei Bibinak
	(Thoeithanak 9:32) Akhapoetta Peter phi ram yoeuveng ein, chrangcimtu ei omnak Lydda khaw la, ani sutlaw kue.
	(Thoeithanak 9:33) Akhala Aeneas, ming na pueng chrang apum hmuh ein, a kut khaw sih ein ihkongah a yoen nak kum red lawh kue.
	(Thoeithanak 9:34) Peter ein, "Aeneas, Jesu Chrih ein ni cangsak kue; thou na ihphak prangtham,” a ti. Loeiyei ani thou law kue.
	(Thoeithanak 9:35) Lydda khaw awn Sharon khaw ei awm pueng avan ein hmuh u ein, Bawipa ei la latboeih u kue.
	(Thoeithanak 9:36) Akhapoetta Joppa khaw ah Tabitha ming na ein Khui thula Dorcas la am khue hnuhrui apum om kue. Khacoh ei nutong kha ninaktu binak awn bomcemnak awn kuembe loet kue.
	(Thoeithanak 9:37) Akhapoetta ani hnat ein sih kue. A rook am sihmaihsak kon ah, im fan ah am kroeng.
	(Thoeithanak 9:38) Lydda khaw kha Joppa khaw awn yoeca ein, hnuhruitu ein Peter akhala, a om yah u ein, "Oeh sousi kom kam epla, a law ei,” tila chrang pahnih tuei u ein am panak.
	(Thoeithanak 9:39) Khanei Peter duei law ein amni awn ceit u kue. Ani a sutta, im fanla ani am ceh puei. Hmeinutu avan a ep pa duei u ein, kiu u ein am om hmaih poetta Dorcas ei a bi cuhnitu hmutheh hei u kue.
	(Thoeithanak 9:40) Peter ein avan pungla tut hei ein khudawng ein taiirue kue, apum vangla hlat ein, "Tabitha, thou,” a ti. Nuta ei mik dei ein Peter a hmuhah, thou ein ngoi kue.
	(Thoeithanak 9:41) Peter ein a kut peh ein a dueihsak kon ah chrangciimtu awn hmeinutu khueu hei ein, ahringla ani hmuh hei kue.
	(Thoeithanak 9:42) Khacoh Joppa ram avan ein shing ein ada ein Bawipa yum u kue.
	(Thoeithanak 9:43) Joppa khawah mehvuen chrui pueng Saimon awn Peter asou he awm hmaih nih kue.
Chapter 10
Cornelius Ein Peter Khhueunak
	(Thoeithanak 10:1) Caesarea khawah Cornelius ming na pueng chrang apum awm kue. Italituei raiikap bawi la kra kue.
	(Thoeithanak 10:2) Fanpuhri krih ein a imkhuibung avan awn yum pueng apum la kra kue. Fanpuhri eila taiirue doei ein Judahtu peta hei puengla kra kue.
	(Thoeithanak 10:3) Hnuep khawnued pakow ah ani ei la lawh ein "Cornelius!" ti law pueng Fanpuhri ei Fanchrang akhaila hmuh kue.
	(Thoeithanak 10:4) Ani boen tuep tuep ein kri law kue. “Bawipa, coh hatu num?” a ti ah, ani ein "Na taiiruetu awn ren nak awn na huenthawhtu Fanpuhri ei hmaiah thuem ei la dang law kue,” a ti nak.
	(Thoeithanak 10:5) “Tuboeih Joppa khaw la Saimon ming na ein Peter laphi am sui chrang apum khueu veila chrangtu tuei hei u.
	(Thoeithanak 10:6) Saimon ming na ein mehvuen chruipueng ei im ah awm nih ei, ani ei im kha tuili keng ah awm ei,” a ti nak.
	(Thoeithanak 10:7) Ani thu puei pueng Fanchrang a ceh kon ah, Cornelius ein a tamna pahnih awn a ep pa awm u ein yum pueng raikap tu khueu hei kue.
	(Thoeithanak 10:8) Avan a toek peek hei kon ah, Joppa khaw la tuei hei kue.
Peter Ei Hmuhnak
	(Thoeithanak 10:9) Angawi hnuep ah ceit u ein Joppa khaw am pha lawah, khawnued paruk ah taiirue eila Peter krung fanla kaii kue.
	(Thoeithanak 10:10) Ai tawi ein ai hlue sai kue; am soemphran hnui ah, ani mikhmu kue.
	(Thoeithanak 10:11) Khawmik ahmongkru hmuh ein, aki pali la chrui yih mueih abau nu fan lamei leidek la, am chruilaw a hmuh.
	(Thoeithanak 10:12) Khacawh ei khuiah a khaw pali law pueng khisatu avan awn leidek ah ceit cawn veng pueng tu awn khawkhi ei va tu awm u kue.
	(Thoeithanak 10:13) Ani ei la law pueng awi yein, "Peter, duei na, ngon hei na ai!” ti kue.
	(Thoeithanak 10:14) Peter ein, "Bawipa, oeh krahning kue, oeh ciim pueng awn proksak pueng oeh ka ai khoi kue,” a ti.
	(Thoeithanak 10:15) A lenghnih nak la tawi ein awi law bai kue, "Fanpuhri ein a ciimsak hatu phi, oeh ciim pueng la oeh ngai," a ti.
	(Thoeithanak 10:16) Thumvei comueihla krah ein khawmik khuila yih ceh puei hrit u kue.
	(Thoeithanak 10:17) Peter a mikhmuh ei mawng hatu la kra ei ti la, a ngaihtueh hnuiah, Cornelius ei tueih law chrangtu “Saimon ei im haw a num? ti la yap u pueng kodta dang law u kue.
	(Thoeithanak 10:18) “Peter la phi am sui Saimon khala awm aw?” ti la doeddam khueukou u kue.
	(Thoeithanak 10:19) Peter a mikhmuh ei mawng a ngaihtueh hnuiah, Hmueichra ein, "Boen, chrang pathum ein ni yap u kue,” a ti nak.
	(Thoeithanak 10:20) “Thou na, krum, oeh ngaikruna hrui hei,” a ti nak, “Hatulatiah ka ham la ka tueih law hei ni,” a ti.
	(Thoeithanak 10:21) Peter chrangtuei la kruum ein, "Boen u, nam yap kha keini. Hatu ei mawnglanum nam law?” a tinak hei.
	(Thoeithanak 10:22) Amni ein, “Fanpuhri krih ein, Judah chrangtuah a mingthang pueng raiikap bawi, Cornelius chrangdueng apum kha, Fanpuhri ei fanchrang ciim ei nuetdong nak awn a im la, lawh na thuthang am yaak eila,” am ti.
	(Thoeithanak 10:23) Khanei im khuila khueu hei ein yinlei na hei kue.
Cornelius Im Ah Peter
	(Thoeithanak 10:24) Angawi hnuep ah amni awn Peter ceithmaih u kue, Joppa khaw ei koeinau avang awn ani ruitoem u kue. Angawi hnuep ah Caesarea khawla sut u kue. Cornelius ein apuei tu awna pacatu khoep hei ein ngoeng hei kue.
	(Thoeithanak 10:25) Peter im khuila, a luhah, Cornelius ein dou ein a khaw ep pa koop ein ani beh kue.
	(Thoeithanak 10:26) Khanaphi Peter ein yoek ein, "Duei, kei haw chrang apum lani ka kra,” a ti.
	(Thoeithanak 10:27) Ani awn thu nih ein khuila, a luhah chrang adoem bum upueng hmuh hei kue.
	(Thoeithanak 10:28) A toek hei, "Nammah ein nam shing Judah chrang ein khuifei on yinla kra pueng awn an khottei kha thucam la oeh kra kue; khanaphi Fanpuhri ein ha u phi oeh ciim ein proksak kue oeh ka ti ei la ni hmuh kue,” a ti.
	(Thoeithanak 10:29) “Nan khueu law u kah hatu la oeh maya la ka law, kan doed hlue u kha hatu ei mawng awn kei nan khueu u?” ti na hei kue.
	(Thoeithanak 10:30) Cornelius ein, “Boeih khoen pueng hnuep li ei tuboeih khawnued pakaw hrila, ka im ah ka taiirue ah; boen, a suisak kah pueng chrang apum ka hmaiah duei law kue.
	(Thoeithanak 10:31) “Cornelius, Fanpuhri ei hmaiah na taiirue yah ein, na peektaak phi thuem eila kra kue.
	(Thoeithanak 10:32) Khatiein Joppa khaw ei Saimon Peter laphi am sui nang eila law eila khueu vei chrang tuei. Ani kha tuilikeng mehvuen chrui Saimon ei im ah kaii kue.
	(Thoeithanak 10:33) Khatiein chrang ka von tuei law hrit ein, na law kha nihe kue. Tuboeih Bawipa ein, an toeksak avan kam ya ei Fanpuhri ei hmai coh ah avan kam awm kue,” a ti.
Khuifeituei Thuthang Yaaknak
	(Thoeithanak 10:34) Peter a rawng phook ein a toek: "Fanpuhri ein ha u ei mikhmai phi oeh boen tangkue tikha tuboeih ka shing law ngai kue.
	(Thoeithanak 10:35) Khuipoeng ani krih pueng chrang awn hatu phi adueng la bi pueng ani ein douchrang kue.
	(Thoeithanak 10:36) Israel nei catu Jesu Chrih awn diimdeih ei la toek eila, a tueih ei thu (Ani kha avan ei Bawi la kra kue).
	(Thoeithanak 10:37) Johan ein Baptisma ei mawng a toek kon ah, Kalile ah tuen ein, Judah avan ah apueii kha nammah ein nam shing kue.
	(Thoeithanak 10:38) Nazareth Jesu nam shing kue. Fanpuhri ein hawmueihla Hmueichra Ciim onna huham awn som ein ceit veng ein bi ni a bi awn khawram ei a duepchraaptu avan cang sak hei kue, hatulatiah ani kha Fanpuhri awn awm hmaih nih kue.
	(Thoeithanak 10:39) “Jerusalem awn Judah ram an pahnih ah a bi avan shingsakpueng la nim kra kue. Ani laklamtung ah baang u ein ngon u kue.
	(Thoeithanak 10:40) Fanpuhri ein ani a hnuepthum ah thawhsak ein chrang ei hmuh la dangsak kue.
	(Thoeithanak 10:41) Chrangvan ah oeh hmuh kru sak ein Fanpuhri ein aruem ah shingsak u ei la, a hrueituah dang kue, khacawkha, ani sihnak ei a thawh kon ah, nim awai hmaih pueng la kra kue.
	(Thoeithanak 10:42) Cawh kha Fanpuhri ein asii awn a hring thuchra ei la, ani a som la kra kue ti la chrangtu ein am shing teila ni toek u kue.
	(Thoeithanak 10:43) Ani ei Ming yum ein ani dou pueng ha u phi thoih ngaihsimnak rah kue tila, ani ei mawng shingsaknak ah Sangshingu avan thuum u kue,” a ti.
	(Thoeithanak 10:44) Peter ein khacawh ei thutu a toek hnuiah, thuthang ngai pueng van ei fan ah Hmueichra Ciim krum law kue.
	(Thoeithanak 10:45) Khuifeitu ei fan ah phi Hmueichra Ciim hlonnak peekduen a om la, Peter awn lawhmaih u ein vuend awn gred u ein yum u pueng avan coei u kue.
	(Thoeithanak 10:46) Hatulatiah amni kha ahaha la Thu u ein Fanpuhri am thangsak yakru u kue. Khanei Peter ein a toek,
	(Thoeithanak 10:47) “Hmueichra Ciim nim rah mueihla rah upuengtu hauein phi tui awn Baptisma peek eila mana hlottei yaw?” ti kue.
	(Thoeithanak 10:48) Khanei Jesu Chrittei Ming awn Baptisma peek ei tikue. Khakonna hnuep ayawica a om puei hei yei la Peter pana u kue.
Chapter 11
Jerusalem Ah Peter Ei bitu Toeknak
	(Thoeithanak 11:1) Khuifeitu ein phi Fanpuhri ei Thu am dou thoeitu awn Judah ram avan ah awm pueng koeinautu ein yah u kue.
	(Thoeithanak 11:2) Peter Jerusalem la, a law ah, vuend awn gred u pueng ein amna coed.
	(Thoeithanak 11:3) "Vuendawng oeh red pueng ei im la na ceit ein nam ai hmaih kue,” am tinak.
	(Thoeithanak 11:4) Peter ein khacoei ningcang akhaila toek pe hei kue.
	(Thoeithanak 11:5) "Joppa khaw ah, hnihkru eila ka taiirue hnuiah, ka hmuh kha yih abau nu mueih akii pali la, am chrui khawmik lamei kei yeila, a kruilaw ka hmu kue.
	(Thoeithanak 11:6) Khacawh ei khuila ka boen tuep tuep ah, dek fan ei a khaw pali khisa tu awn sathe tu awn nawn veng pueng khisa tu awn khawkhi ei vacatu ka hmuh hei kue.
	(Thoeithanak 11:7) "Peter, thouna, ngon na ai," an tinak u kei awi phi ka ya kue.
	(Thoeithanak 11:8) Bawipa, oeh krahning kue, hatulatiah oeh ciim ein proksak pueng ka rong khuila oeh lutkhoi kue ka ti.
	(Thoeithanak 11:9) Khanaphi Fankhaw lamei a lenghnihnak hlannak awi kha, hatuphi Fanpuhri ein ciim kue a ti oeh ciim kue tila oeh ngai.
	(Thoeithanak 11:10) Akhamueihla thumvei akra kawn ah, khawmik khuila, avan yoek bai boeih la kra kue.
	(Thoeithanak 11:11) Boennoe, kam awmnak im ah Caesarea khaw la mei kei yei la, am tueih law, chrang pathum dang law u kue.
	(Thoeithanak 11:12) Oeh ngaihkru la ceithmaih u Hmueichra ein an tinak. Koeinau paruktu awn kam ceit hmaih ein ani ei im khuila kam lut kue.
	(Thoeithanak 11:13) A im khuiah fanchrang hawmueih la duei law ein a hmuh ni then u kue, Joppa khaw la Saimon Peter laphi am sui khueu vei chrang tuei an tinak.
	(Thoeithanak 11:14) Ani ein Thu ni toek pe u kom na mah awn na im khui avan khuuinak la nam sut tei a ti.
	(Thoeithanak 11:15) Thutoek eila ka tuen vengah, Hmueichra Ciim am fan ah akrak mueihla nim fan ah kra law cuek kue.
	(Thoeithanak 11:16) Johan ein tui awn Baptisma ni pe u ei khanaphi Hmueichra awn Baptisma nam hmu ei, tila Bawipa ein a toek kei thu ka thuem kue.
	(Thoeithanak 11:17) Khatiein Fanpuhri ein peekduen a toeng boe amni a peek hei la akra ah, Bawipa Jesu Chrit nim yum kawn ah ni pe u eila krah ein, kei hatu la ka kra ein Fanpuhri ei lam ka taih ei?” Peter ein tik kue.
	(Thoeithanak 11:18) Khacawh am yaak ah, oeh taih u ein Fanpuhri thangsak u ein, "Kroep kue, Fanpuhri ein khuifeitu phi am hring eila yutnak pe hei kue am ti."
Antioch Khawei Chrangboem
	(Thoeithanak 11:19) Khakonna, Stephen am thekhanak awn ruisui ein dunghnepnak hmu pueng tu kha pueiyaung u ein Phoenicia awn Cyprus awn Antioch khodu la lamprang u ein Judahtuei doingla thu toek u kue.
	(Thoeithanak 11:20) Khanaphi Cyrene awn Cyprus ram chrangtu khuiyei avang kha, Antioch khaw la ceit u ein Khuitu eila Bawipa Jesu ei mawng toek u kue.
	(Thoeithanak 11:21) Bawipa ei kut amni ah awm ein, Bawipa eila lattei yum pueng anampuei la kra kue.
	(Thoeithanak 11:22) Khacoh ei thuthang ei mawng Jerusalem ei chrangboem tu ei hnakoi ah sut ein, Antioch la Barnabas am tueih.
	(Thoeithanak 11:23) A suttei, Fanpuhri ei boenak a hmuh la, yeikrai ein, Bawipa ah betak la uep khoeng pueng tu tha pe hei kue.
	(Thoeithanak 11:24) Ani kha yumnak awnna Hmueichra Ciim awn be ein chrangveh la akranak awn. Chrang adoem he Bawipa ei la, a ceh puei kha ngaihtueh eila kra kue.
	(Thoeithanak 11:25) Khatiein Barnabas kha Paul boen eila Tarsus khaw la ceit kue.
	(Thoeithanak 11:26) Ani hmuh ein Antioch khaw la, a law puei. Chrang boem khuiah kumoet lueng kruumboem u ein, chrangtu theithang hei nih ein; hnuhruitu kha Antioch khaw ah Chrih catu la khueu hei cuek u kue.
	(Thoeithanak 11:27) Akhapoetta Sangshingu avang kha Jerusalem ei Antioch khaw la lawh u kue.
	(Thoeithanak 11:28) Amni khuiyei apum Agabus duei ein dekfan avan ah ai khawkha nak anui pai awm law ei ti la, Hmueichra awn toek tah kue. Khacaw kha Claudius ei a kruem poetta kra kue.
	(Thoeithanak 11:29) Hnuhruitu ein am tihningnak ci awn Judah ram ah awm pueng koeinautu bomnak teipai hei yeila, apumci  ein tengpit u ein tuei hei u kue.
	(Thoeithanak 11:30) Akhamueihla bi u ein Paul awn Barnabus ei an kutta, ahraamcatu phueih hei u kue.
Chapter 12
Thongim ei Peter Counak
	(Thoeithanak 12:1) Akhapoetta Herod Hrang puei ein chrangboem la kra pueng tu avang a kut awn pang ein dunghnep hei kue.
	(Thoeithanak 12:2) Ani ein Johan ein a nau Jame cimca awn a ngon.
	(Thoeithanak 12:3) Khacawh ein Judahtu a yeisak hei a hmuhah, Peter phi am pang eila ngaihtueh kue. Khacawkha toi oeh thuumpueng vaipi ainak hnuep la kra kue.
	(Thoeithanak 12:4) Ani pang ein thong a chrum, raiikap boemli ein am ngoeng ei la, ap hei kue. Kaantaak yuli apoeng ah chrangtuei hmaiah lawpuei yeila ngaihtueh u kue.
	(Thoeithanak 12:5) Khatiein Peter thongim khuiah am taak, khanaphi Fanpuhri ei chrangboem ein thana ein ani ei hamla taiirue u kue.
	(Thoeithanak 12:6) Herod tein Peter thailaw kom chrah eila, a ngaih ei than ah, Peter kha raiikap rawiyei lakah ip ein, sirui pahnih awn khit u ein thongim kod hmaiah ngoeng u kue.
	(Thoeithanak 12:7) Boen u, Bawipa ei Fanchrang danglaw hrit ein vangnak ein thongim sue kue. Peter ei peb beii ein, thawhsak kue, "Ayangla thou,” a ti. A kut rawi yei siruitu pit ein krui kue.
	(Thoeithanak 12:8) Fanchrang ein, "Na coi pinna, khawdawk cum,” a ti mueihla a bi. "Na yih vaina ni hruilaw,” a ti.
	(Thoeithanak 12:9) Peter ceit ein a hruitoeih, Fanchrang ein atangla hatu a bi oeh shing ein, khanaphi ani kha mikhmu pueng la kra kue.
	(Thoeithanak 12:10) Alamma la toen cuek u pueng awn a pahnih nak la ngoeng u pueng an phroen kon ah, khaw khuila luhnak sikod la lawnih kue. Anni ei hamla khacawh ei kod amah awn amah hmong kru ein; lut nih ein lam an ceh hnuiah, fanchrang ein ani cehta hrit kue.
	(Thoeithanak 12:11) Peter amaca lawh ein, a toek, "Tuboeih Bawipa ein fanchrang a tueih law la ka shingkhai ein Herod tei kut awn Judahtu ei ngaihunak ah ni phrongsak kue,” a ti.
	(Thoeithanak 12:12) Khacawh a yaaklam kawn ah, Mark laphi am sui Johan ei nawi Mary ei im la, ani ceit ein, akhala chrang ada he atoeng la kruumboem u ein taiirue u kue.
	(Thoeithanak 12:13) Pungla luhnak ei kod a khoek hnuiah, Rhoda mingna pueng tueiyoih nuta kha hlan ei la lawh kue.
	(Thoeithanak 12:14) Peter ei awi la, a shing kawn ah, a yeisuila kod oeh hmong ein, khuila dong ein, “Kodtei hmaiah Peter duei kue,” tiein soeu kue.
	(Thoeithanak 12:15) "Na ruu ngai pueng!” am tinak. Khanaphi ling ein “Peter awm kue,” a ti. "Khacaw kha, a Fanchrang ni" am ti.
	(Thoeithanak 12:16) Khanaphi Peter ein khoektoeih ein; kod am hmong lawah ani hmuh u ein coei u kue.
	(Thoeithanak 12:17) Duem la am om eila, a kut awn nuet hei ein, thongim khuiyei Bawipa ein a proklaw toek pe hei kue. “Coh ei mawngtu ceit u na Jame awn a koeinautu then u,” ti kue. Kha nei chrahkru ein hmun fei la, ani ceit kue.
	(Thoeithanak 12:18) Khaw athaih law ah, Peter hatu la, akra raiikap tu ei lakah yawica pueng ei kodhednak la oeh kra kue.
	(Thoeithanak 12:19) Herod tein ani yap ein oeh a hmuh ah, ngoeng u pueng tu ngon hei yeila, ani ngai kue. Khanei Judah ei Caesarea la, ani ceit ein akhala asoeng awm kue.
Herod Sihnak
	(Thoeithanak 12:20) Akhapoetta ani ein Sidon awn Tyre chrangtu kodhed na hei he ein apum la don u ein ani eila lawh u kue. Hrangpuei ei avaica Blastus doekphai u ein, rethek ei hamla doed u kue. Hatulatiah Hrangpuei ei ram ein am ram beibaawk pueng la kra kue.
	(Thoeithanak 12:21) Herod kha, boeinak hnuep ah, bawi yei suisak awn satseh kruh ein, bawingoih nak ah ngoi ein amni thutoek pe hei kue.
	(Thoeithanak 12:22) Chrangtu ein "Coh ei thu kha, Fanpuhri ei thu ni, chrang ei thu la oeh kra kue!” tila soeutai u kue.
	(Thoeithanak 12:23) Fanpuhri ei Ming oeh a thangsak la Bawipa ei fanchrang ein ani thun hrit kue. Ani kha krid tein ai ein sih kue.
	(Thoeithanak 12:24) Khanaphi Fanpuhri ei thu kha pueii ein pungtai kue.
	(Thoeithanak 12:25) Barnabas awn Soul an bi apoengah Jerusalem la lat nih kue. Mark la am sui Johan awn atoeng la ceit hmaih u kue.
Chapter 13
Barnabas Awn Soul Tueihnak
	(Thoeithanak 13:1) Antioch khaw ei chrangboem ah Sangshingu awn Tikkhikpuengtu awm u kue. Niger la, am sui Barnabas, Simeon awn Cyrene ram chrang Lucius awn Manaen kha Herod khongpuei awn thon ni pueng awn Soul la kra u kue.
	(Thoeithanak 13:2) Buh yeih u ein Fanpuhri ei bi am bi hnuiah, Hmueichra Ciim ein a toek, "Bibi nih eila ka khueu rawi Barnabas awn Soul, ka hamla taha u,” a ti.
	(Thoeithanak 13:3) Khanei buh am yeih kon ah taiirue u ein am fan ah am kuttaih u ein, tuei hei u kue.
	(Thoeithanak 13:4) Khatiein, Hmueichra Ciim awn tuei hei u ein, Seleucia la ceit u ein akhanei Cyprus la tuikong awn ceit u kue.
	(Thoeithanak 13:5) Salamis la am sut ta, Judahtuei Sinakok ah Fanpuhri ei thutoeknak tuen nih kue. Bawm rawi yeila Johan phi ceit hmaih u kue.
	(Thoeithanak 13:6) Paphos oeh am suttei chrueih khawkong avan ah ceit u ein, hmaye pueng patong apum hmuh u kue. Judah chrang Sanghma lawi Bar Jesus ming na kue.
	(Thoeithanak 13:7) Ani kha khawpuei bawi Sergius Paulus ep pa hmuh u ein, hmushing chrang apum la kra kue. Khacoh ei chrang ein Barnabas awn Soul mi khueu ein Fanpuhri ei thungai hlue kue.
	(Thoeithanak 13:8) Khanaphi hma Elymas (lin hei pueng) ein khawpuei bawi yei yumnak alattei la thana kue.
	(Thoeithanak 13:9) Khanaphi Paul la, am sui Soul kha Hmueichra Ciim awn be ein, ani boen tuep tuep kue.
	(Thoeithanak 13:10) A toek, “Nang kha theilainak thufinak poeng awn na be ein, khawram ei ca, chrangdueng poeng na raii la kra kue. Bawipa ei lamduengtu kawlawksak nak ah oeh na prai yei ne?
	(Thoeithanak 13:11) Tuboeih, boen, na fan ah Bawipa ei kut awm ein, na mik mue kom, a soeng khawhni oeh na hmuh tang ei,” a ti. Khawhmuep awn Khawmei ani ei fan ah kra law ein, a kutta, ani rued u ei amah ein yap ein tuvei veng kue.
	(Thoeithanak 13:12) Khanei khawpuei bawi yein khacawh ei akra tu hmuh ein yum ein, Bawipa ei theithangnak awn coei let kue.
	(Thoeithanak 13:13) Paul awn a pueitu kha Paphos khaw ei Pamphuelia ram Perga khaw la, am sutlawah, Johan ein Jerusalem la hlatta hei kue.
	(Thoeithanak 13:14) Khanaphi Perga ei ceit u ein Pisidian ram Antioch khaw la sutlaw u ein, chringhnuep ah Sinakok la ceit u ein ngoi u kue.
	(Thoeithanak 13:15) Thukhoen awn Sangshinguei ca am khe kon ah, Sinakokbawi yein, "Koeinautu, chrangtu thapeknak thutoek ei nam ngaih la akra ah, toek u,” tila then hei yei chrangtu tuei hei kue.
	(Thoeithanak 13:16) Paul duei ein, a kut awn nuet hei kue, “Israel chrangtu, Fanpuhri nam krih pueng thungai u.
	(Thoeithanak 13:17) Cawh ei Israel chrang tu ei Fanpuhri ein nim paitu hruei ein Egypt ram khuiah am om poet ta chrangbau la prang hei ein, khacawh ei chrui hei ein a kut awn yoekkaih hei kue.
	(Thoeithanak 13:18) Kum likip khuiah khodau hmu ah ta hei kue.
	(Thoeithanak 13:19) Canan ram ei khuirih a didamsak kon ah, ani ein am khaw rou la teipai hei kue.
	(Thoeithanak 13:20) Ani ein codu Sanghma Samuel hrila thuchratuah a peek hei kawn ah.
	(Thoeithanak 13:21) Hrangpuei thoeh u ein, Fanpuhri ein Benjamin pakhui chrang Kish ei capa Soul kum likip hamla pe hei kue.
	(Thoeithanak 13:22) Fanpuhri ein Soul hnon ein am Hrangpuei la Fanpuhri ein David yoekkaih kue, ani awn ruisui ein Fanpuhri ein shingsaknak a toek, ka yak hlue avan bih kom, ka lungaih krim sak ei, Jesse ei capa David ka hmuh kue a ti.
	(Thoeithanak 13:23) Coh ei chrang ei cason ah, thukam mueih la, Fanpuhri ein Israeltu khuiyei Jesu, danglawsak ei.
	(Thoeithanak 13:24) Ani oeh a lawpha ah Johan ein yutnak Baptisma ei mawng Israeltu toek hei khoen kue.
	(Thoeithanak 13:25) Johan a bi a riip kon ah, a toek bai, kei haula nan ngai u aw? Kei ani la oeh kra kue. Khanaphi boen u, ka hnula law pueng apum awm ein ani ei khawdawk pran eila oeh ka koih kue a ti.
	(Thoeithanak 13:26) "Abraham ei a imkhui canautu, ka phoeinautu, nangmih khuiyei Fanpuhri nam krih pueng tu, cawh ei khuuinak thuthang kan phueih law u.
	(Thoeithanak 13:27) Jerusalem khaw ah awm pueng u, am bawitu, ani awn chringhnuep poeng ah am khe Sangshinguei thu, oeh am shing la, ani am ngon awn codu kuemsak u kue.
	(Thoeithanak 13:28) Khanaphi ani ei sihnak ei katnak hatu oeh hmuh u ein phi, am ngon eila Pailat thoehchrah u kue.
	(Thoeithanak 13:29) Ani ei mawng rukthentu avan am kuemsak kawn ah, laklamtung ei a rawk chrang u ein ani vuihmuh khuiah soen u kue.
	(Thoeithanak 13:30) Khanaphi Fanpuhri ein ani sihnak ei thawhsak kue.
	(Thoeithanak 13:31) Kalile ei Jerusalem la, ani awn ceit hmaih u pueng tuah hnuep adoem heah dang kue. Amni kha chrangtu shingsak u puengl a krah u kue.
	(Thoeithanak 13:32) Paituah a kam thuthang nang mih kan then u.
	(Thoeithanak 13:33) Khacawh ei thukam Fanpuhri ein nim hamla kuemsak ein, nim canautu khuiah ani ein Jesu tueisak kue. Psalm cabu pahnih nak ah ruk mueihla, nang kha ka cani. Tungoi nang ei pai la ka kra kue.
	(Thoeithanak 13:34) Ati mueihla Fanpuhri ein oeh thudaw eila, sihnak ei ani thawhsak ein, cawmueih la toek kue. Aciim nang kan peh kawm David tei youthentu la khaiyei a ti.
	(Thoeithanak 13:35) Khanaphi Psalm cabu feiah ani ein a toek, Na chrang ciim nang ein oeh na thudawsak ei a ti.
	(Thoeithanak 13:36) David kha, amah ei sawn ah, Fanpuhri ei ngaihtyh a bi kon ah, sih ein a pai- tuei hmuah yoen ein thudaw khoen kue.
	(Thoeithanak 13:37) Khanaphi Fanpuhri ein a thawhsak ei chrangtah oeh thudaw kue.
	(Thoeithanak 13:38) Khatiein koeinautu, ani awn kat ngaihsimnak kan toek u nam shingtei kam ya hlue kue.
	(Thoeithanak 13:39) Moses ei thukhoen awn oeh nam loednak hlottu avan poeng ah ani yum pueng ha u phi a loedsak boeih.
	(Thoeithanak 13:40) Khatiein Sangshingu awn toektu na fan ah oeh a sutlaw eila, ngaihna u.
	(Thoeithanak 13:41) Boen u, chrang nam the na pueng, coei u na, di u oe; hatulatiah chrang apum ein an bi peek u keila, a toek ka phih, oeh nam yum he pueng, nam hring poetta ka kuemsak ei,” a ti.
	(Thoeithanak 13:42) Paul awn Barnabas an chrahkruah, lawbai yei chringhnuep ah khacawdu an then hei yeila pana rawi u kue.
	(Thoeithanak 13:43) Sinakok ah kruumnak poeng ein, Judahtu ada yumnak awn hlat u ein Fanpuhri krih pueng tu ein Paul awn Barnabas ei hnuhrui u kue. Fanpuhri ei boenak ah am om toeih eila, toektah cuehcon hei u kue.
Paul Khuifeituah Hoinak
	(Thoeithanak 13:44) Chring hnuep baiah Bawipa ei thungai u ei la khaw chrang avan mueihcoep kruum u kue.
	(Thoeithanak 13:45) Khanaphi Judahtu ein chrang pring am hmuhah, phuemkhuep u ein; tamphra u kue, Paul ei toektu taihsan u kue.
	(Thoeithanak 13:46) Paul awn Barnabas ling nih ein an toek, "Nangmih amala Fanpuhri ei thu kanthen u kei ngaih kue; khacawh nammah ein aloet hringnak awn oeh nam koih pueng la nam toek ein tuboeih khuifeitu eila kam hlat kue.
	(Thoeithanak 13:47) Khatiein Fanpuhri ein: "Khuifeitu ei vaangnak eila nangmih kan som u, leidek a duetnak hrila khuuinak ceh puei u ti ein an toek u,” am ti.
	(Thoeithanak 13:48) Khacawh khuifeitu ein am yaakah, Bawipa ei thu hluengtai u ein yeikrai u kue. Aloet hringnak rah u eila, a som heitu poeng ein yum u kue.
	(Thoeithanak 13:49) Bawipa ei Thu ram avan ah pueiyongkue.
	(Thoeithanak 13:50) Khanaphi Judahtu ein Fanpuhri yum u ein am ming thang pueng nutong tu awn khawpuei chrangtu chruisoi u pueng ein Paul awn Barnabas dunghnep u kom am tutoem rawi yeila sueksaw hluemhlawh hei u kue.
	(Thoeithanak 13:51) Khatiein am khawpha ei dekhnui khawkpe hei u ein Iconium khaw la ceit u kue.
	(Thoeithanak 13:52) Hnuhruitu kha yeikrai toeih u ein Hmueichra Ciim awn be u kue.
Chapter 14
Dounak Awn Tutoemnak
	(Thoeithanak 14:1) Iconium khaw an sutta Paul awn Barnabas an cehci mueihla Judahtuei sinakok khuila lut nih ein an toeknak awn Judahtu awn Greektu anampuei yein yum u kue.
	(Thoeithanak 14:2) Khanaphi oeh yum pueng Judahtu ein khuifeitu am koeinautu phuem hring nak lungsin a om eila sueksaw hei u kue.
	(Thoeithanak 14:3) Khatiein akhana niin asou he awm nih ein Bawipa ei mawng ling nih ein thu an toek, Bawipa ein a boenak awn thu shingsak ein am kut awn coeinak shingnak bitheinak pe hei kue.
	(Thoeithanak 14:4) Khanaphi khaw ei chrangtu tai u ein; avang Judah vangah, avang thoeitu vangah awm u kue.
	(Thoeithanak 14:5) Khuifeitu awn Judahtu am bawitu ein thoeitu lung awn voih ah dunghnep eila thana u kue.
	(Thoeithanak 14:6) Shing u ein Lycaonia ram ei khodu, Lystra awn Derbe awn yung keu vei khodu la dong nih kue.
	(Thoeithanak 14:7) Akhala thuthangni toek toeih nih kue.
	(Thoeithanak 14:8) Lystra khawah a nawi yei bung khuiah kheem ein oeh ceit veng man ein ngoi Kroen pueng chrang apum awm kue.
	(Thoeithanak 14:9) Khacawh ei chrang ein Paul ei thungai pueng a boen tuep tuep ah, a cangnak ei yumnak a taak Paul ein hmuh kue.
	(Thoeithanak 14:10) Athang hela "Na khaw awn duei," tiein a toek ah. Ani phoei ein ceit kue.
	(Thoeithanak 14:11) Paul ei bi chrangtu ein am hmuhah, "Khawram rawi kha chrangtu mueihla nim ep la lawnih kue" tila Lycaonian thu awn athangla soeu u kue.
	(Thoeithanak 14:12) Barnabas, Zeus la khueu u ein Paul, Herame la khueu u kue, hatulatiah ani kha toek ngai ueng la kra kue.
	(Thoeithanak 14:13) Zeus ei a taiirue beekim kha khawpuei luhnak ah awm ein, vantangtu awn reipaitu kod la law puei u ein, pinamtu awn kengtaih nak bi hmaih u ei la bue u kue.
	(Thoeithanak 14:14) Khanaphi Thoei Barnabas awn Paul ein khacoh an yaakah, an cutu phuteek nih ein chrangtuei hmula dong nih ein viik nih kue.
	(Thoeithanak 14:15) "Chrangtu aw, hatula codu nam bi? Keinih phi nangmih mueih boe chrang atoeng tu ni, akhawloela hringomnak ei fan awn dek akhui yeitu prang pueng Fanpuhri eila hlatnak ei thuthangni kan toekpuengni,” an ti.
	(Thoeithanak 14:16) Ayanla khui poeng ammah ei ngaih la Fanpuhri ein om sak hei ein phi;
	(Thoeithanak 14:17) Shingsak nak kala, amah doeng oeh awm kue, hatulatiah khawmik lamei khaw aa sak ein theihpainak niintu, athen la ni prang pe u ein, nam lungsin tu buh an onna yeinak awn ngaihrepsak kue,” am ti.
	(Thoeithanak 14:18) Cawhtu a toek kawn ah, chrangpring ein kengtaihnak oeh am bi eila, am manak hei kuei he kue.
	(Thoeithanak 14:19) Khanaphi Antioch awn Iconium khaw lamei law pueng Judahtu ein chrangpring noeng u ein khawpung la Paul tuh ah lung awn voih ah si ei la teng u kue.
	(Thoeithanak 14:20) Hnuhruitu ani vei u ein am dueih ah, ani dueilaw ein khaw khuila lut kue. Angawi hnyp ah Barnabas awn Derbe khaw la ceit nih kue.
	(Thoeithanak 14:21) Khacawh ei khawpueiah thuthangni an toek khap ah hnuhrui la chrang ada krasak nih ein, Lystra awn Iconium, Antioch la lawbai nih kue.
	(Thoeithanak 14:22) Hnuhruituei lungsin thapeeknak, yumnak awn am uep khoeng toeih ei la, toektah nih kue. "Khanaphi Fanpuhri ei ram khuila khuikhanak tu ada awn nim luttei,” ti nih kue.
	(Thoeithanak 14:23) Buhyeih taiiruenak am bi kawn ah, chrangboem poeng ah a hraamcatu sawm nih ein, am yum ei Bawipa ah ap hei nih kue.
	(Thoeithanak 14:24) Pisidia ram ayungah ceit u ein Pamphylia ram la sut nih kue.
	(Thoeithanak 14:25) Perga khaw ah Thu an toek kon ah, Attalia khaw la ceit nih kue.
	(Thoeithanak 14:26) Akhanei Antioch khaw la tuikong awn noon u ein, Fanpuhri ei boenak awn am riipkhoen bitu toektah nih kue.
	(Thoeithanak 14:27) An sutta chrangboem atoeng la am bumnak ah, anni awn Fanpuhri ein khuifei tu ei yumnak kod hawmueihla a hmong avan toektah nih kue.
	(Thoeithanak 14:28) Hnuhruitu awn asou awm hmaih u kue.
Chapter 15
Jerusalem Khawah Kruumnak
	(Thoeithanak 15:1) Judah ram lamei law pueng chrangtu ein, “Nangmih Moses ei thukhoen mueihla vuendong oeh nam red tei chrueih, khuuinak la oeh nam suttei,” tih u ein, koeinautu theithang hei u kue.
	(Thoeithanak 15:2) Paul awn Barnabas awn anuila taihsan krunak on, noengna u kue, coh ei mawng toek eila Paul awn Barnaba sawm u ein Jerusalem khaw la ceh ah thoeitu awn agaamcatu awn toek eila koeinautu ein Paul awn Barnabas am sawm.
	(Thoeithanak 15:3) Khatiein chrangboem ein lam la thak u ein, Phoenicia awn Samaria ram an pahnih phroen nih ein khuifeituei latnak ei mawng toek nih ein koeinautu avan anuila yeikrai u kue.
	(Thoeithanak 15:4) Jerusalem la, am sutlawah, thoeitu awn ahraamcatu, chrangboemtu ein ana dou u ein amni awn Fanpuhri ei bitu avan toektah u kue.
	(Thoeithanak 15:5) Khanaphi Farisetu khuiyei yum pueng avang tu duei u ein, Cohtu vuendong red hei ah Moses ei thukhoen am hrui yeila toek hei yei,” tih u kue.
	(Thoeithanak 15:6) Khacawh ei mawng boen u eila, ahraamcatu awn thoeitu lawh u ein kruum u kue.
	(Thoeithanak 15:7) Anuila am taihsanu kawn ah, Peter duei ein, a toek hei, "Koeinautu, aruem ah nangmih khuiyei Fanpuhri ein a hruei nam shing kue, ka rong awn khuifeitu ein thuthangni ya u kom yum u ei.
	(Thoeithanak 15:8) Lungsin shingpueng Fanpuhri ein mingmih ah a bi mueihla, amni aphi Hmueichra Ciim a peek hei awn a dou hei shingsak hei kue.
	(Thoeithanak 15:9) Ani ein amni awn mingmih ei lakah ahala oeh bih ein, yumnak awn am lungsintu ciimsak hei kue.
	(Thoeithanak 15:10) Khatiein tuboeih mingmih awn nim paitu ein oeh nim phueih hlawt, kawhcung thoeituei leeng fan ah taih eila hatula Fanpuhri nim noekdah?
	(Thoeithanak 15:11) Khanaphi Bawipa ei boenak nim yumnak awn khuuite la nim kra khoen kue, akhamueihla amni phih krah u kue,” a ti.
	(Thoeithanak 15:12) Khuifeituei hmu ah Fanpuhri ein cung rawi ein coeinaktu awn shingnaktu a bi awn Paul awn Barnabas ei thungai u ein chrang avan buei chrip u kue.
James Thuchranak
	(Thoeithanak 15:13) Avan am toek boeih kon ah, James ein a hlan hei, "Koeinautu ka thungai u.
	(Thoeithanak 15:14) Fanpuhri ein a ming ei hmok la khuifeitu ei hmu ah amah ei mawng awn ruisui pueng alamma la Saimon ein toek khoen kue.
	(Thoeithanak 15:15) Khacawh ei thu phi sangshinguei thu awn toeng kue.
	(Thoeithanak 15:16) Codu ariip kawn ah ka lawbai yei, krupueng David tei paw ka sa ei, a thed nak u ka prangtham kom, khacawh ei paw ka dueih sak bai yei.
	(Thoeithanak 15:17) Khanavah poih pueng hniciim ein Fanpuhri yap kom, khuifeitu avan nein ka ming toek u ei.
	(Thoeithanak 15:18) Bawipa ein, cawhtu prang pueng Fanpuhri ein a ruemma shing kue,” a ti.
	(Thoeithanak 15:19) “Khatiein khuifeitu khuiyei Fanpuhri eila hlat pueng oeh nim ueoih eila thu ka chrah kue.
	(Thoeithanak 15:20) Khanaphi arup awn proksaknak, pretdengnak, aronaw duep ah ngon awn a si oeh am ai yeila ca nim ruk hei yei.
	(Thoeithanak 15:21) Hatulatiah acuek ei casawn na tuen ein Moses ei mawng khaw poengah toek u ein chring hnuep poengah ani ei mawng Sinakok ah khe u kue,” James ein a ti.
Counci ein Khuifeitu Ca Peeknak
	(Thoeithanak 15:22) Khanei thoeitu, agamcatu awn chrangboem avan ein amni khuiyei chrangtu Paul awn Barnabas awn Antioch khaw la tueih eila. Barsabbas la am sui Judah awn Sailas, koeinautu chruisoi u ei hruei u kue.
	(Thoeithanak 15:23) Coh ei ca awn tuei hei u kue, "Thoeitu awn koeinau khuiyei ahramcatu awn koeinautu ein Antioch awn Syria awn Cilicia khaw ah awmpueng khuifeitu kut am pang!
	(Thoeithanak 15:24) Keimih khuiyei chrangmi avang kha oeh kam toektah hei la nam lungsin uetaw sak u ein, an thueiseisak u kam ya kue.
	(Thoeithanak 15:25) Lung apum awn chrangtu hrueiah kam yongnak Paul awn Barnabas mahla nangmih eila tueih law ei keimih ei hamla ni eilah kra kue.
	(Thoeithanak 15:26) Nim Bawipa Jesu Chrit tei ming hmokla am hringnak peh u pueng lah kra u kue.
	(Thoeithanak 15:27) Khatiein an rong awn thu ni toek pe u eila, Judah awn Sailas kam tuei law kue.
	(Thoeithanak 15:28) Coh ei a yungtu la kra pueng Hmueichra Ciim awn keimih ein nam fan ah kam taih kha phueih bau la oeh kra kom ni eila kam ngai kue.
	(Thoeithanak 15:29) Arup kengnak mehawnsi, aronaw ah ngontu awn pretdengnaktu nam yeih ei. Nam yeih la akra ah, comueihtuah nam hoeng kawm, athen nam bi awn, nam cang ei,” am ti.
	(Thoeithanak 15:30) Khatiein tuei hei u ein, Antioch khaw la ceit nih kue; chrangtu kruumboemsak nih ein, cakhe pe hei nih kue.
	(Thoeithanak 15:31) Khacawh ei ca am kheah, tha a peek hei nak awn yei he u kue.
	(Thoeithanak 15:32) Judah awn Sailas phi, sanghma la, an kranak awn, thapeknak thu a sou he toek nih ein thamasak hei nih kue.
	(Thoeithanak 15:33) Akhala asou an awm konna, dimdeihnak awn tuei law u pueng ngeila an lat bai yeilah yumcatu ein chrahrawi u kue.
	(Thoeithanak 15:34) Khanaphi Sailas kha yumuein om sak u kue.
	(Thoeithanak 15:35) Khanaphi Paul awn Barnabas Antioch khaw ah om nih ein, Bawipa ei thu afeitu ada toektah theithang hei nih kue.
Paul And Barnabas Oeh An Nguepnak
	(Thoeithanak 15:36) Hnuep a sou lawah, "Thu ni toeknak khaw poeng la, koeinautu hawmueihla am om, ni boen veng hei yei,” ti ein Paul ein Barnabas a toek.
	(Thoeithanak 15:37) Barnabas ein Mark la am khue Johan mahla ceh ei yahlue kue.
	(Thoeithanak 15:38) Khanaphi Paul ein Pamphilia ram la bibi la oeh cei hmaih u ein a ceh tak heila, am ruiyei oeh yahlue kue.
	(Thoeithanak 15:39) Akhana anuila taih krunih ein apum awn apum phreng nih kue. Barnabas ein Mark khueu ein Cyprus la tuikong awn nawn nih kue.
	(Thoeithanak 15:40) Khanaphi koeinautu ein Paul Fanpuhri ei boenak ah ap u ein poih hruet kue.
	(Thoeithanak 15:41) Paul ein Sailas hruei ein Syria awn Cilicia ram ah ceitveng nih ein chritcabu thamasak hei nih kue.
Chapter 16
Paul Awn Sailas Timothy Pangkrunak
	(Thoeithanak 16:1) Paul kha Derbe awn Lystra khaw la sut kue. Timothy mingna pueng a hnuhrui akhana awm kue. A pai Khui, a nawi yum pueng Judah nuta la kra kue.
	(Thoeithanak 16:2) Ani kha Lystra awn Iconium khaw ah koeinautu ah thuthei soeih puen gla kra kue.
	(Thoeithanak 16:3) Paul ein khacawh ei chrang awn ceh hmaih ei ya hlue ein; a pai Khui chrang la akra akhana om u pueng ngein am shingnak awn vuendong red sak kue.
	(Thoeithanak 16:4) Amni khodu am phroen poetta, Jerusalem khaw ah om u pueng thoeitu awn ahramcatu ein amgui yeila am krueh aphei u kue.
	(Thoeithanak 16:5) Khati ein chrang boemtu yumnak awn thamahsak hei ein a hnuep toe chrangmi pungtai u kue.
Paul Ein Macedonia Chrang Hmuhnak
	(Thoeithanak 16:6) Phrygia awn Kalatia ram am ceh kawn ah, Asia ram la thuthangni oeh toek eila Hmueichra Ciim ein ma na kue.
	(Thoeithanak 16:7) Mysia ram la am law kon ah, Bithynia ram la thana u ein am ceh hnuiah, Jesu ei Hmueichra Ciim ein oeh chrah hei kue.
	(Thoeithanak 16:8) Mysia ram phroen u ein Troas khaw la sutlaw u kue.
	(Thoeithanak 16:9) Macedonia chrang apum duei ein ani eila danglaw ein, "Macedonia ram la lawh na ni bomlaw u," a ti Paul ein than ah hmu kue.
	(Thoeithanak 16:10) Akhamueihla Paul ein a hmuh ah, “Macedonia ram la kam ceh hrit teila kam thana kue. Amni eila thuthangni toek eila Fanpuhri ein an khueu u kam shing kue,” am ti.
Philip Khawei Lydia Lunglatnak
	(Thoeithanak 16:11) Khanei Troas khaw la tuikong awn kam nawn ein, Samothrace khawkong la aduengla kam dawng kue, a ngawi hnuep ah Neapolis khaw la kam sut kue.
	(Thoeithanak 16:12) Akhanei Rom ei kruemnak, Macedonia ram ei Philipi khawpuei la kam khaw awn kam ceit kue. Akhana hnuep asou he kam awm kue.
	(Thoeithanak 16:13) Chringhnuep ah, khawkodtei pung vang taiiruenak hmun awm eila am ngaihnak tuikeng la kam ceit ein, kam ngoih kon ah, akhanei bum u pueng nutatu tuen ein a toek hei.
Europe Ram Ei Latmapueng
	(Thoeithanak 16:14) “Fanpuhri beh ein yihsen yawi pueng, Thyatira khaw ei, Lydia ming na pueng nutong apum a ngaih hnuiah, Paul ei toektu, a hlan bai yeila Fanpuhri ein a lungsin hmong kue.
	(Thoeithanak 16:15) Khanei ani awn a im khuibung avan Baptisma u ein an thoeh u, Bawipa ah betak la ka kra pueng la nam ngaih ah, ka im khuila lutlaw u na awm u," tiein ni sueksaw khuet u kue.
Paul Awn SailaThongkrumnak
	(Thoeithanak 16:16) Khacawh akra kon ah taiiruenak hmun la kam ceit ein, Saii nuta Hmueichra the ei omnak awn kam chrum kue, ani kha hmaye ein, hmai lamei law ei a toekawna tikkhikpueng ei hamla ngui adoem law puei kue.
	(Thoeithanak 16:17) Paul awn keimih ni hruilaw u ein, "Coh ei chrangtu kha ahluengsoeih Fanpuhri ei saiitu la krah u kue. Khuuinak lam ni toek pe u pueng la krah u kue,” tila soeutai ein toek kue.
	(Thoeithanak 16:18) Khacawh asou he bi toeih kue. Khanaphi Paul anuila thueisak ein, hlat ein hmueichrathe a toek, "Jesu Chrih ei ming awn kan toek ani ei khuiyei lut law!" a tinak ei khawram lut law kue.
	(Thoeithanak 16:19) Khanaphi am ngaihu boeih pueng la, a tikkhik pueng ein a hmuh ah, Paul awn Sailas pang u ein titheinak ta pueng tu ei hmai khawhyoih nak hmun khuila ceh puei u kue.
	(Thoeithanak 16:20) Thuchra bawituei la cehpuei u ein, “Coh ei Judah chrangrawi kam khaw lungipang thaisak nih kue,” am ti.
	(Thoeithanak 16:21) “Mingmih Rom chrangtuei oeh nim thumcam nim dou veila toek nih kue,” am ti.
	(Thoeithanak 16:22) Chrang pring atoeng la duei law u ein am taih, “Thuchra bawitu ein an cu sud u na cung awn pairawi u,” am ti.
	(Thoeithanak 16:23) Ada he la, am paih rawi kon ah, thong am chrum rawi, athen la am ngoeng eila thong ngoengtu am toek.
	(Thoeithanak 16:24) Khamueih la am toek kon ah, thong khuila chrum rawi u ein, singvueh chrong khuila, an khaw themsak u kue.
	(Thoeithanak 16:25) Khanaphi than thung ah Paul awn Sailas Fanpuhri thangsak nak la sa nih ein an taiirueah, thongkrumtu ein ngai rawi u kue.
	(Thoeithanak 16:26) Lipi anui la thueih law hrit ein, thong im tung tu huen boeih kue; kod avan hmongkru hrit ein avan ei siruitu phrankru boeih kue.
	(Thoeithanak 16:27) Thong im bawi thoulaw ein thongkodtu ahmongkru a hmuh ah, thongkrumtu couboeih u pueng la ngai ein amah ngon kru eila, a cimca phong kue.
	(Thoeithanak 16:28) Paul athangla viik ein "Namah oeh thedkru, avan coah kam awm kue,” a ti.
	(Thoeithanak 16:29) Mei vangsak hei ein donglaw ein, Paul awn Sailas ei hmaiah a krih la chret ein koop kue.
	(Thoeithanak 16:30) Khanei pung la ceh puei rawi ein, "Tikkhikpueng rawi, khuuinak ka rah eila hatu ka bi ei?” a ti.
Thongim Bawi Ei Yumnak
	(Thoeithanak 16:31) “Bawi Jesu yum, namah awn na khuiimbung khuila nam kra ei,’ an tinak.
	(Thoeithanak 16:32) A im khuiah awm pueng avan ein Bawipa ei thu toek pe krip u kue.
	(Thoeithanak 16:33) Khacawh ei than khuiah thongim bawi yein Paul awn Sailas ceh puei rawi ein, an leemtu siproi ein, amah awn im khu ibung avan baptisma hmu hrit u kue.
	(Thoeithanak 16:34) A im khuila ceh puei rawi ein buh bei rawi ein, imkhuibung avan ein Fanpuhri yum u ein anui pai la yei krai u kue.
	(Thoeithanak 16:35) Khaw athaih lawah, thuchra bawitu ein am palik tuei u ein, "chrah rawi seh," am ti.
	(Thoeithanak 16:36) Thongim bawi yein khacawh ei thu tu Paul then ein, "Thuchra bawitu ein nangnih chrah eila thu sut law kue,” a tinak. “Khatiein tuboeih lutlaw na adiim la ceit,” a tinak.
	(Thoeithanak 16:37) Khanaphi Paul ein, “Rom chrang la kan krapueng, thu oeh chra la chrang hmaiah an paih u, thong an chrum u, tuboeih athup la nih chrah hlue u kuene? Khamueihla oeh kra kue! Ammah law u kom ni chrah law u se," a tinak hei.
	(Thoeithanak 16:38) Khacawh ei thutu palik ein thuchra bawitu then hei kue. Rom chrang la an kra am yaak ah krih u kue.
	(Thoeithanak 16:39) Lawh u ein am panak rawi, pungla am ceh puei rawiah, khawpuei an cehtaak eila pana rawi u kue.
	(Thoeithanak 16:40) Thongim khui yei Lydia ei im la am luh ah, koeinautu am hmuh ah, tha pe u ein ceit u kue.
Chapter 17
Thessalonica Khaw Ah Paul
	(Thoeithanak 17:1) Amphipolis awn Apollonia khaw phroen u ein, Thessalonica khaw la sutlaw u kue, akha na Judah tu ei Sinakok awm kue.
	(Thoeithanak 17:2) Paul amah ei thumcam mueihla, am ni eila ceit ein, chringhnuep thum veiah thuciim ei mawng tengkh awn u kue.
	(Thoeithanak 17:3) “Chrih kha vuuk hmukom si ei, sihnak ei thou bai yei,” tiein toektah hmutheh hei kue.  "Coh ei Jesu kha kei yein ka toek ei Chrih la kra kue," a ti.
	(Thoeithanak 17:4) Avangtu kha yum u ein, Paul onna Sailas awn, Fanpuhri krih pueng Khuitu anam awn, yum u ein toengpang u pueng nutong tu anam awn khodseng u kue.
	(Thoeithanak 17:5) Khanaphi Judahtu kha phuem u ein khawhyoih nak hmun ei chrangthetu avang khueu u ein chrangtu kruumsak u ein khaw khuiah am engaisak Jason ei a im muk u ein, chrangtuei hmaila Paul awn Sailas am ceh puei rawi yeila thana u kue.
	(Thoeithanak 17:6) Oeh am hmuh law rawiah, titheinak ta pueng tu ei hmai la koeinau avang awn Jason cehpuei u ein, “Khawdek thedkhad nih pueng coh la lawnih kue,” tila soeutai u kue.
	(Thoeithanak 17:7) Jason ein yin na rawi ein, "Khacawh ei chrangtu avan ein Caesar ei thutoek taih u ein, Hrangpuei Jesu afei awm kue,” am ti.
	(Thoeithanak 17:8) Khaw ei titheinak tapuengtu ein khacoh ei thu yah u ein chrangtu sueksaw hei u kue.
	(Thoeithanak 17:9) Afeitu awn Jason ei lamei kroengnak am rah kawn ah, chrah hei u kue.
Berea Khaw Ah Paul
	(Thoeithanak 17:10) Koeinautu ein Paul awn Berea khaw la than ah tuei rawi hrit u ein, an sutta, Judahtuei Sinakok khuila lutnih kue.
	(Thoeithanak 17:11) Tuboeih Berea khaw chrangtu kha Thessalonica khaw chrangtu la hmushing ngai u ein yakhluesak chrenak avan awn thuthangni dou u kue, Paul ei toek kha tang aw tila, hnueptoe thuciim boen u kue.
	(Thoeithanak 17:12) Khatiein Judah adoem ein yum ein, am mingthang pueng Khui nuta tongpatu ein yum u kue.
	(Thoeithanak 17:13) Khanaphi Thessalonica khaw ei Judah chrangtu ein Fanpuhri ei thu Berea khaw ah Paul ein Fanpuhri ei thutoek kue ti yah u ein, akhala ceit u ein, chrangtu pancai u eila, cuehcon u kue.
	(Thoeithanak 17:14) Khanei koeinautu ein tuilikeng la Paul vodhak hrit u ein, Sailas awn Timothy Berea khawah awm hruet nih kue.
	(Thoeithanak 17:15) Paul thak upueng chrangtu ein Athen khaw la cehpuei u ein; Sailas awn Timothy a epla, an lawyoe eila, a tuekah rawi kawn ah, latbai u kue.
Athen Khaw Ah Paul
	(Thoeithanak 17:16) Paul ein Athen khaw ah ngoeng rawi ein, Athen khaw kha aruptu awn abe hmuh ein a lungsin hlokhla kue.
	(Thoeithanak 17:17) Khatiein Sinakok khuiah Judahtu awn Fanpuhri krih pueng Khuitu awn khawhthem yoihnak hmun ah awm puengtu awn hnueptoe tengchram u kue.
	(Thoeithanak 17:18) Epicurean avang tu awn Stoic hmushing chrangtu awn ani taihkru u kue. Avang ein, "Cawh ei cawhah pueng ein hatu num akhawloe a toek?” ti u ein, avangtu ein, "Khawfei lamei Fanpuhri ei mawng toek ngai pueng,” ti u kue. Hatulatiah ani kha Jesu ei thuthangni ei mawng awn thawhnak toek kue.
	(Thoeithanak 17:19) Khanei ani khueu u ein Areopagus la ceh puei u kue. "Cawh ei athaila na theithang law kam shingtei ngaih ei yaw?” am ti.
	(Thoeithanak 17:20) “Oeh kam yaakkhoi thuthai na toek law; khacawh ein hatu a bue, tila kam shing hlue kue,” am tinak.
	(Thoeithanak 17:21) (Athen khaw chrangtu avan awn akhala law pueng yintu, hatu phi oeh bi la, thuthai toektah doeddamnak la kha whnuep hmang u kue.)
Khawcungah Thutoek Nak
	(Thoeithanak 17:22) Khanei Paul kha Areopagus cung ei thungah duei ein thutoek kue. "Athen chrangtu, beeknak avan nam doenkham pueng la kan hmuh u kue.
	(Thoeithanak 17:23) Avan ah ka ceit veng ein nam beektu ka ngaihna ein ka boenah, kroeng apum ah, ‘Oeh shing Fanpuhri ei ham’ tila ruk ka hmuh kue. Khatiein ha u num oeh shing la nam beek, Ani nam shingtei la ka bi ei.
	(Thoeithanak 17:24) Leidek awn akhui yei avan poeng prang pueng Fanpuhri, ani kha fan awn dek ei Bawi la kra ein, kut awn sak kei im khuiah oeh om kue.
	(Thoeithanak 17:25) Fanpuhri kha chrang avan nei hnun rui hringnak awn avan poeng pe pueng lah kra kue, a yak hlue hatu phih chrang ei kut awn b ipueng la oeh kra kue.
	(Thoeithanak 17:26) Leidek fan ei hnicim hring pueng avan pakhui poeng ei hamla chrang apum prang ein, am hringkhaw phi boei pe hei ein, am hringomnak ei khawritu phi donkrak pe hei kue.
	(Thoeithanak 17:27) Fanpuhri yap u kawm, a ep pha u kawm, am hmuh eila bih ein phi, mingmih apum ci awn oeh nim soukruh kue.
	(Thoeithanak 17:28) Hatulatiah ani awn nim hring om huen thou tatvaih kue, nammah ei oei yein a toek mueihla, mingmihtu phi ani ei cani.
	(Thoeithanak 17:29) Khatiein Fanpuhri ei canau la nim kranak ah, Fanpuhri kha hrui, ngui, lung awn chrang tu ei ngaihtueh awn prang ei muei awn toeng pueng la oeh nim ngaih ei.
	(Thoeithanak 17:30) Khatiein ayanlamei oeh shingnaktu oeh boen ein, Fanpuhri ein tuboeih hmun poeng ah awm pueng chrangtu am yutteila toek hei kue.
	(Thoeithanak 17:31) Hatulatiah amah ein a sawm hei chrang tu hmang hei kom adueng la leidek thuchranak ei niin a boei khoen, sihnak ah thawhsak bai pueng awn chrangvan ah akuem la thekhoen kue," a ti.
	(Thoeithanak 17:32) Chrangsi thawhnak ei mawng am yaakah, avang ein am nueihnak, avang ein, "Cawh ei na thu kam ngai bai yei,” ti u kue.
	(Thoeithanak 17:33) Khanei am thung ei Paul chrahkru kue.
	(Thoeithanak 17:34) Chrang avang ein ani yeina u ein yum u kue. Amni khuiah Areopagus tei Dionysius awn Damaris mingna pueng nutong apum awn afeitu phi thuum u kue.
Chapter 18
Koring Khaw Ah Paul
	(Thoeithanak 18:1) Cawh tu apoeng kawnah Athen khaw ceh ta ein, Koring khaw la ceit kue.
	(Thoeithanak 18:2) Pontus ram chrang Akhuila mingna pueng Judah chrang apum kha, a chru Priscilla awn Italy lamei ana sutlaw thai nih pueng la Paul ein shing ein anni eila ceit kue, hatulatiah Judah chrang avan ein Rom khaw am cehtaak eila Claudius ein thuchrah kue.
	(Thoeithanak 18:3) Hatulatiah ani phi mehvuen chrui boe pueng la krah ein anni awn awm hmaih u ein bibi u kue. Hatulatiah anni phi mehvuen chrui nih pueng la kra kue.
	(Thoeithanak 18:4) Ani kha Chringhnuep poeng ah Sinakok ah Judahtu awn Khuitu awn tengchram u ein thana ein sueksaw hei kue.
	(Thoeithanak 18:5) Khanaphi Macidonia lamei Sailas awn Timothy an law kon ah, Paul kha thuthangni he toek eila ap kruh kue, Jesu kha Chrih la akranak athuuk Judahtu shingsak hei kue.
	(Thoeithanak 18:6) Khanaphi taihsan thekhanak am bi lawah, a cuhni phu teek ein, "Nam si nammah ei lu fanah krahse! Keita ka ciim kue. Tuboeih ei tuen khuifeituei la ka ceittei,” a ti.
	(Thoeithanak 18:7) Khanei Paul ein Sinakok cehta ein Fanpuhri be pueng Titius Justus ming na pueng ei im la ceit kue. Ani ei im kha Sinakok ei ton ah awm kue.
	(Thoeithanak 18:8) Sinakok bawi, Crispus, a imkhuibung avan ein Bawipa yum u ein, Koring chrangtu ada ein am yaakah yum u ein Baptisma u kue.
	(Thoeithanak 18:9) Khanei Bawipa ein Paul than ah a hmuhah, "Oeh krihe na, oeh buei na, ceitna na toek ei,” a tinak.
	(Thoeithanak 18:10) “Kan om puei yei, ha u ein phi am kut awn nang oeh ni sudeng u ei, hatulatiah coh ei khaw ah ka chrang ada he awm kue,” a ti.
	(Thoeithanak 18:11) Koring khaw ah Paul kum oet awn chra ruk awm ein, Fanpuhri ei thu theithang hei kue.
	(Thoeithanak 18:12) Gallio kha Achaia ram ei bawi la, akra poetta, Paul lin eila Judahtu nguem krip u ein thuchranak hmaila law puei u kue.
	(Thoeithanak 18:13) "Cawh ei chrang ein Fanpuhri yum u eila sueksaw hei ein thukhoen awn hnuthun kru kue,” am ti.
	(Thoeithanak 18:14) Paul a rong a phawh law hlueah, Gallio ein Judahtu a toek hei, “O nangmih Judahtu, coh ei mawng oeh ni pueng, thekha pueng ei kat la akra ah, kei yein nam thu kan ngaih pe u ei.
	(Thoeithanak 18:15) Khanaphi thutu awn mingtu awn nam thukhoen ei mawng doednak la akra ah, nammah ein khacawh bih u; khamueih ei mawng tu oeh ka toek hlue kue,” a ti.
	(Thoeithanak 18:16) Khanei thuchranakei afeila tut hei kue.
	(Thoeithanak 18:17) Sinakok bawi, Sosthenes avan ein pang u ein thuchranak hmaiah am paih. Khanaphi Gallio kha khacawh ei mawng tu awn hatu phih oeh ruisui kue.
Priscilla Awn Aquila Ein Apollos An Theithang
	(Thoeithanak 18:18) Paul kha, Koring khaw ah hnuep asou he a om kon ah, koeinautu toektah hei ein, Priscilla awn Akhuila mahla Syria ram la tuikong awn nawn u kue. A yanla thukam a bi mueihla Cenchrea khaw ah a lu teuh kue.
	(Thoeithanak 18:19) Ephet khaw la sutlaw u ein, akhana rawk hruet rawi kue. Sinakok khuila amah ceit ein Judahtu awn tengchram u kue.
	(Thoeithanak 18:20) Paul awn asou he am om hmaih ei ya hlue u ein am panak ah oeh nguem kue.
	(Thoeithanak 18:21) "Fanpuhri ein a yak hlue la akra ah, nangmih ei la ka law bai yei" tiein, Priscilla awn Akhuila Ephet khaw ah tarawi hruet ein tuikong awn ceit kue.
	(Thoeithanak 18:22) Caesarea khaw a pha ah, ani ha ceit ein chrangboemtu kutpang hei ein, Antioch khaw la ceit kue.
Missionarue A Leng Thumnak
	(Thoeithanak 18:23) Antioch khaw ah asou a om kon ah, chrahkru ein Kalatia ram awn Phrygia ram a yungah ceit ein hnuhruitu avan thamasak veng hei kue.
	(Thoeithanak 18:24) Akhapoetta Apollo mingna ein, Alexandrian khaw ei Judah chrang apum, thulang theihe pueng, Efesa khaw la sutlaw ein; ani kha thuciim athen la thuemshing pueng la kra kue.
	(Thoeithanak 18:25) Khacawh ei chrang kha Bawipa ei lam theithang hei pueng la kra kue; Johan ei Baptisma doeng shing ein phi, thahluenak tangkiik awn Bawipa ei mawng khaiyei la tuep tuep la theithang ein toektah hei kue.
	(Thoeithanak 18:26) Ani kha Sinakok ah ling ein thutoek kue. Khanaphi Priscilla awn Akhuila ein Thu a toek an yaak ah, im la khueu nih ein Fanpuhri ei lam akhai ngaila toek pe nih kue.
	(Thoeithanak 18:27) Achaia ram la Apollo ceh ei a yaak lawhlueah, koeinautu ein ani tha am peek ei awn hnuhruitu ein ani am douchrang ei la ca am ruk peek, ani a sutta, a boenak awn yum pueng tu ani ein anuila bom hei kue.
	(Thoeithanak 18:28) Ani ein chrang tu ei hmaiah Judahtu taih hei peng peng ein, Jesu kha Chrih la, akra thuciimtu awn acaih la toek pe hei kue.
Chapter 19
Efisa Khaw Ah Paul
	(Thoeithanak 19:1) Apollo Kawring khaw ah a om hnuiah, Paul kha krangpuei lam ah ceit ein Efisa khaw la sut kue. Akhala hnuhrui avang awn hmukru u kue.
	(Thoeithanak 19:2) “Nam yum konah Hmueichra Ciim nam rah aw?” tiein a doed hei ah amni ein, "Ka, Hmueichra Ciim a om haw oeh kam yaman kue,” am tinak.
	(Thoeithanak 19:3) Paul ein, "Khatiah hatu mueih ei Baptisma num nam hmuh?” tiein a doed hei ah. "Johan ei Baptisma ni kam hmuh,” am ti.
	(Thoeithanak 19:4) Paul ein, "Johan ei baptisma kha yutnak baptisma ni. Ani ein ka hnula law pueng yum u,” tila chrangtu a toek hei, khacawhkha, Jesu la kra kue.
	(Thoeithanak 19:5) Khacawh am yaak ah, Bawi Jesu ei ming awn Baptisma hmuh u kue.
	(Thoeithanak 19:6) Paul ein am fan ah a kut ataih ah, am fan ah Hmueichra Ciim krum law ein, ahaha la thu u ein thutoek u kue.
	(Thoeithanak 19:7) Akhana awm pueng chrang tongpa hleihnih lawh kue.
	(Thoeithanak 19:8) Khakawnna Paul kha Sinakok khuila lut ein chra thum khuiah ling ein thutoek toeih kue. Fanpuhri ei ram thuthang ei mawng tengchram yoekyam hei kue.
	(Thoeithanak 19:9) Khanaphi avang kha, am lungsin hlang ein thu oeh ngai u kue, chrangtuei hmaiah lampuei yei mawng athela am toek la, Paul ein cehta hei ein hnuhruitu khueu hei ein, Tyrannu ei krawngim ah hnueptoe thutoek pe hei kue.
	(Thoeithanak 19:10) Acomueihla kumhnih ah bi puei hei ein, khatiein Asia ram ah awm pueng avan awn, Judahtu awn Khuitu mahla, Bawipa ei thu ya boeih u kue.
Efisa Khaw Ei Coeinaktu
	(Thoeithanak 19:11) Fanpuhri ein Paul ei kut awn coeinak ahahetu a bi.
	(Thoeithanak 19:12) Khatiein hnat u pueng ei ham la, apum ah hmaihruhnak awn afan cu thoemkhiik ein, sun u pueng ei neh boe ein khawramtu dong u kue.
	(Thoeithanak 19:13) Judah chrang avang kha, ceit veng u ein, raithe ei a om nak tu ei fan ah, Bawi Jesu ei ming awn thana u ein taiirue u kue. "Paul ei atoek Jesu ei Ming awn kan toek ti u kue,” am ti.
	(Thoeithanak 19:14) Kuudah taiirue bawi yei catu parih ein akha mueihla bih u kue.
	(Thoeithanak 19:15) Khawramthe ein, "Jesu ka shing kue, Paul ei mawng phi ka shing kue, nangmih ha u tu num?” tiein a hlan hei.
	(Thoeithanak 19:16) Khanei khawram ei omnak ei, chrang ein, am fanla phoei ein am van hnuihnaw hei ein noeng hei kue, khacawh ei im ei leembaai u ein apruitang la dong u kue.
	(Thoeithanak 19:17) Khacawh Efisa khawah awm pueng Judahtu awn Khuitu avan ein shing u ein; am van kri boeih u ein Bawi Jesu Ming thangsak u kue.
	(Thoeithanak 19:18) Yum pueng ada lawh u ein, am om tu the u ein pagam u kue.
	(Thoeithanak 19:19) Kutlam boen pueng chrangtu ada am cabutu law puei u ein chrang avan ei hmaiah khum hei u kue; aphu am kheah ngui sim ngakip kruk lawh kue.
	(Thoeithanak 19:20) Khatiein Bawipa ei thu kha pungtai thamanak awn khuetnoeng kue.
	(Thoeithanak 19:21) Codu ariip kon ah, Paul a lungsin khuila, Achia awn Macedonia ram khaipah kom, Jerusalem la ceittei la bue kue. “Akhala ka sut kon ah Rom khaw ka vaw hmuei,” tikue.
	(Thoeithanak 19:22) Amah coeicau nih pueng Timothy awn Erastu Macedonia la tuei rawi ein, amah kha Asia ram ah asoeng awm kue.
Efisa Khaw Ei Pancainak
	(Thoeithanak 19:23) Akhapoetta lampuei yei mawng awn taihsan krunak anui awm kue.
	(Thoeithanak 19:24) Demetrius mingna ein nguithep pueng chrang apum kha, Artemis ei nguikrak a sak awn nguitheptu ngui adoemhe rah u kue.
	(Thoeithanak 19:25) Ani ein am bi toeng pueng chrang tu awn sumlei pueng tu khoep hei ein, "Chrangtu aw, coh nim binak awn nim taaklawh nam shing kue.
	(Thoeithanak 19:26) Efisa khaw doengah oeh krah ein, Asia ram avan ah, coh ei Paul ein chrang anam sueksaw ein a latsak hei nam hmuh nam yaak mueihla ngaihtueh eila krakue,” a ti. “Kut awn prang ei Fanpuhri tu kha fanpuhritu la oeh krahe kue,” ati.
	(Thoeithanak 19:27) “Khatiein khawhyoihnak ah ming rah te nim coeifai mueihla, Artemis fanpuhri ei abausoeih bekim haw hatulah oeh am hmoe lawei doing la oeh krah ein, Asia ram awn leidek avan ah, fanpuhri nu la, am beek hluengtainak adi eikha krih eila krakue,” am ti.
	(Thoeithanak 19:28) Khacawh ei Thu am yaak ah am kodheh ein, "Efisa khaw ei Artemis kha abau soeih ni!” tila soeu u kue.
	(Thoeithanak 19:29) Khawpuei ah lungipang thainak bekhuep ein, Macedonia ram lamei Paul awn lawhmaih u pueng, Gaius awn Aristarchus mahla, rued u ein lamtuinak im khuila lut krip u kue.
	(Thoeithanak 19:30) Chrang pring ei ep la Paul ceh ei ngaih ein, a hnuhruitu ein mana u kue.
	(Thoeithanak 19:31) Paul ei puei Aristarchustu avang ein phi laamnak im khuila oeh a ceh eila thutuek u kue.
	(Thoeithanak 19:32) Khacawh ei chrang tu am ngaih rukha ein, chrang avang tu apum afei la viik prang u ein chrang adoem ngai yein am kruumboem ei mawng haw oeh shing u kue.
	(Thoeithanak 19:33) Chrangpring avang ein Alexander viiksi u ein, Judahtu ein hmaila am buh; chrangpringtu am dip eila, a kut awn crim hei kue.
	(Thoeithanak 19:34) Khanaphi chrang pringtu ein Judah chrangni tila, am shingta, "Efisa khaw ei Artemis kha abau soeih" tila khawnued pahnih khuiah aruihla viik u kue.
	(Thoeithanak 19:35) Khaw khuiyei ca ru pueng ein chrang pring bueisak hei ein, "Efisa khaw chrang tu aw, Efisa khaw kha Atemis beekim bau awn fan lamei kralaw pueng arup ngoeng so u pueng la leidek chrang avan ein oeh shing kue nam ti aw?
	(Thoeithanak 19:36) Khatiein coh ei thukha hauein oeh a taih hlotnak ei dawngah, aduem la awm u na, hatu phi oeh bi parap pei.
	(Thoeithanak 19:37) Cawh rawi yein beekim ei khawh phi oeh ru nih pueng, nim Fanpuhri phi oeh tam phra nih pueng hret cawh la nam law puei rawi.
	(Thoeithanak 19:38) Khatiein Demetrius awn awm hmaih u pueng nguitheptu ein ha u ei fan ah phih am lung oeh a krim ah, thuchranak hmuntu phi hmong khoen, thuchra u eitu awm u kue, akhala law u kom apum awn apum toek u se!
	(Thoeithanak 19:39) Khacawh toek baiyei nam yakhlue la akraah, krumnak ah thukhoen awn toek keilah krakue.
	(Thoeithanak 19:40) Tu ngoi yei akratu awn ruisuipuengla nim suen krawng sak pueng la, an puk u kei krih eila krakue, cohla akranak kei amawng oeh awm kue, coh ei oeh a ningcanglah krumnak awn ruihnam pueng oeh nim toek hlot tei," a ti.
	(Thoeithanak 19:41) Coh ei thu a toek konna, chrang pringtu lat sak hei kue.
Chapter 20
Macedonia Awn Khui Ram Khuiyei Paul
	(Thoeithanak 20:1) Suenkr awng nak adip kawn ah, Paul ein hnuhruitu khueu hei ein thapeknak thu a toek kon ah, am kutpang hei ein, Macedonia ram la ceit kue.
	(Thoeithanak 20:2) Khacawh ei ramtu yoeu hei ein, thu adoem he awn tha pe hei ein, Khui ram la sut law kue.
	(Thoeithanak 20:3) Akhana chra thum awm ein, Syria ram la tuikong awn ceit hlue te pueng, Judahtu ein aduem la, am mahnak on, Macedonia ram la latbai yeila tuen kue.
	(Thoeithanak 20:4) Paul awn a toeng la Asia ram la ceit u pueng kha, Berea khaw ei Pyrrhus ei capa Sopater, Aristaka awn Thessalonica khaw ei Sekunda, Derbe khaw ei Gaia, Timothy, Asia ram ei Taikhika awn Trophima tula kra kue.
	(Thoeithanak 20:5) Codu kha hmaila ana ceitma u ein, Troas khaw ah nina ngoeng u kue.
	(Thoeithanak 20:6) Khanaphi toi oeh baoi pueng vaipi hnuep a boeih kon ah, Philippi khaw ei tuikong awn kam noon ein, hnuep nga aboeih kon ah amni awn Troas khaw ah kam chrum ein, akhana hnuep rih kam awm kue.
Troas Khawah Eutika Sihnak Ei Thawhnak
	(Thoeithanak 20:7) Chrin oettei amacuek hnuep ah, vaipi bou hmaih eila kam ceit kue, a ngawi hnuep ceittei la, a buenak awn thanthung hrila, asou he Paul ein thutoek kue.
	(Thoeithanak 20:8) Kam cunnak im fan ah mei adoem doei u kue.
	(Thoeithanak 20:9) Eutika mingna pueng prang apum kod ep pa ngoi ein, Paul ein thu a toek khiik ah, a mikku ein ngam kue; athoen thumnak ei dek la krui ein asila bom u kue.
	(Thoeithanak 20:10) Khanaphi Paul krum ein ani ei fan ah koop ein, a krawp kon ah, "Oeh lue u, hring hun kue,” a ti.
	(Thoeithanak 20:11) Khakonna im fanla kaii bai u ein vaipi bou ein ai u kue, khaw acin hruelaw hrila thutoek ein, cehta hei kue.
	(Thoeithanak 20:12) Prang a hring la ceh puei u ein, anuila am luenak dip kue.
Troas Ei Miletus
	(Thoeithanak 20:13) Paul kha, a khaw awn ceit kom Assos khaw a pha ah, tuikong awn ceit teila, a ngaihnak awn; “Keimih alamma la tuikong awn Assos khaw la kam ceit kue.
	(Thoeithanak 20:14) Assos khaw ah kam chrum kon ah, Mytilene khaw la tuikong awn kam ceh puei.
	(Thoeithanak 20:15) Akhanei kam noon ein angawi hnuep ah Kios khawkong eppa kam pha ein, tiktu hnuep ah Samos khawkong kam sut ein, angawi ah Miletus khawkong la kam ceit kue.
	(Thoeithanak 20:16) Asia ram ah niin hmang ei oeh a ngaihnak awn Efisa khaw phroen na tuikong awn ceh eila Paul tuen kue. Akra hningah, Pentecost hnuep ah Jerusalem ah om eila pha yoe ei ngaih kue.
Efisa Ahraamcatu Paul Ei Kutpangnak
	(Thoeithanak 20:17) Miletus ei Efisa khaw ei chrangboem a hraamca tu Paul ein khueu sak hei kue.
	(Thoeithanak 20:18) Ani eila am sutlawah, "Asia ram la ka law hnuepcuek ei tuen ein, nim om hmaih doei kha nam shing kue,” a tinak hei.
	(Thoeithanak 20:19) “Judahtu ein an ngon u keila ni tengci u ein phi, lungnem nak avan awn mikphri awn khuikha nak poeng awn Bawipa ei bi ka bi nam shing kue.
	(Thoeithanak 20:20) Nangmih ei aphu a omnak eila, hatu phih toek eila oeh ka bekrih ein, pinam ei hmaiawnim apum kon ah apum ah kan theithang u kue.
	(Thoeithanak 20:21) Fanpuhri eila yutnak lungsin awn lat u kom, nim Bawipa Jesu Chrih am yum eila, Judahtu awn khuifeitu an pahnih ei hamla, thuthangni ka shingsak hei kue.
	(Thoeithanak 20:22) Tuboeih, boen u, Hmueichra ei an hrueh mueih la, Jerusalem la ka ceittei, akhala keiah hatu akra ei oeh ka shing kue.
	(Thoeithanak 20:23) Ka cehnak khaw poeng ah Hmueichra Ciim ein thongkrumnak ei awn khuikhanaktu ein ni ngoeng kue tila ni then ci kue.
	(Thoeithanak 20:24) Khanaphi keiyei hamla ka hringnak hatu la oeh ka hmoe bai kue, khatiein Fanpuhri ei boenak thuthangni toek eila, Bawipa Jesu Chrih eila ka rah coh ei bibiawnka maton ka rip eini ka ngaihtueh.
	(Thoeithanak 20:25) "Tuboeih, boen u, ka ceitveng ein Ram thuthang kan toek peek u nangmitu avan ein, ka hmai oeh nam hmu bai yeila ka shing kue.
	(Thoeithanak 20:26) Khatiein, chrang poeng ei si ah ka ciim kha tungoi nangmih kan then u kue.
	(Thoeithanak 20:27) Khatiein Fanpuhri ei buenak nangmitu eila toek eila oeh ka bekrih kue.
	(Thoeithanak 20:28) Nammah ngaihkru na u na, totu avan ei hmuah, Hmueichra ein kruempueng la, an prang u, amah ei a capa ei siawnleih ei Fanpuhri ei chrihcabu T0 coei u.
	(Thoeithanak 20:29) Ka sih kawn ah nam hmuah hetangtu lawh u kom, totu oeh vuena hei yei ti ka shing kue.
	(Thoeithanak 20:30) Nam boempueng khuiyei chrangtu thou u kom, thutak a beiueih la toek u ei. Ammah vangla hnuhruitu hrued hei yei.
	(Thoeithanak 20:31) Khatiein ngaihna u! Hnuep awn than oeh huei la, kumthum khuiah mikphri awn apumci kan theithang u thuem u oe.
	(Thoeithanak 20:32) A boenak thu awn ni roengthasak u kom, a ciimsak avan rou ni pe u ei, Fanpuhri ah tuboeih nangmih kan ap u.
	(Thoeithanak 20:33) Kei yein hauei ngui, hrui, suisak oeh ka naii kue.
	(Thoeithanak 20:34) Kamah awn ka puei tu ei ngaih rah eila cawh ei ka kutrawi yein an bi nam shing kue.
	(Thoeithanak 20:35) Bawi Jesu ein, "Rah la peek ni ngai kue” a ti thuemnak awn voetvai pueng tu bomnak ei la khueih ei avan poeng kan hmukhoen u kue,” a ti.
	(Thoeithanak 20:36) Cawhtu a toek kon ah, khudong ein am van taiirue hmaih u kue.
	(Thoeithanak 20:37) Paul kha, avan ein am koi, am mowk, athang ow ow la kiukrah si u kue.
	(Thoeithanak 20:38) “Ka hmai oeh nam hmuh bai yei,” a tinak awn ayoe he u kue. Tuikong ei omnak la vodhak u kue.
Chapter 21
Paul Jerusalem Cehnak
	(Thoeithanak 21:1) “Amni awn kam phreng kon ah, tuikong awn kam nawn ein, Kos khawkong la, adueng la kam dong kue, angawi hnuep ah Rhode khawkong la kam ceit ein, akhanei Patara khaw la kam sut kue.
	(Thoeithanak 21:2) Phonisa ram la ceittei tuikong am phung kam hmuh ein akhana kam cum ein kam ceit toeih kue.
	(Thoeithanak 21:3) Cyprus khawkong kam hmuh ei patvang la kam ceit ein, Siria ram la kam sutta, Tura khaw ah kam huei ein, akhana tuikong ei khawhtu lou u kue.
	(Thoeithanak 21:4) Hnuhruitu kam hmuh ein, akhana hnuep rih kam awm ein; hnuhruitu ein Paul Jerusalem la oeh a ceh eila Hmueichra awn am chrawh.
	(Thoeithanak 21:5) Akhanei omnak khawhnuep boeih ein, kam cehta hei ein lam cehnak kam tuen ah, am van, am chrucatu mahla, khaw ei pungvang hrila ni thak u ein, tuikengah avan kam khudong ein kam taiirue kue.
	(Thoeithanak 21:6) Apum awn a pum, “rai u oe,” tila kut kampangkru kue. Khanei tuikong fan ah kam ngoi ein, am im cila lat u kue.
	(Thoeithanak 21:7) Tura khaw ei tuikong awn kam ceit phroei ein Ptolemai khaw ah kam huei kue, akhana awm pueng koeinautu kut kam pang ein hnuep oet kam awm kue.
	(Thoeithanak 21:8) Angawi hnuep kam ceit ein Caesarea khaw la kam sut ein, thuthangni toek pueng parih khuiah apumla krapueng Philip ei im ah kam kaii kue.
	(Thoeithanak 21:9) Amni ah thuthangni toek u ein oeh vamah pha pueng a canutu pali awm kue.
	(Thoeithanak 21:10) Khacawh ei im ah hnuep asou kam om kon ah, Judah ram lamei Agaba ming na pueng Sanghma apum lawh kue.
	(Thoeithanak 21:11) Keimih eila lawh ein, Paul ei thomrui lou ein, amah ei kut awn khaw pin kue, “Jerusalem ei Judahtu ein a caw mueih la coh ei thomrui ta pueng kha pin u kom, khuifeituei kutta ap u ei tila Hmueichra Ciim ein toek kue,” a ti.
	(Thoeithanak 21:12) Coh ei Thu kam yaak ah, keimih awn chrangtu ein Jerusalem la oeh a ceh eila kam chrawh kue.
	(Thoeithanak 21:13) Paul ein, “Hatula nam kiu ein ka lungsin nam nat sak? Hatulatiah kei kha an khih doeng u keila oeh krakom. Bawi Jesu ei Ming hamla Jerusalem ah ka si eila ka soemkru khoen kue,” a ti nak hei.
	(Thoeithanak 21:14) Oeh chrawh hlot tei la, akranak ah, kam buei ein, "Bawipa ei yaakhlue la kra seh" kam ti kue.
	(Thoeithanak 21:15) Cawh ei hnue tu a poeng kon ah, kam duei law ein Jerusalem la kam vaak kue.
	(Thoeithanak 21:16) Caesarea khaw ei hnuhruitu avang ein ni hruilaw u ein, Mason ei im la ni ceh puei u ein akhana kam kaii kue. Ani kha Cypras khawchrang la krah ein ayanlamei hnuhruitu ei apum la kra kue.
Paul Jerusalem Phanak
	(Thoeithanak 21:17) Jerusalem la kam sut kawn ah, yeinak awn koeinautu ein ni dou u kue.
	(Thoeithanak 21:18) A ngawi hnuep ah Paul awn keimih James eila kam ceit kue. Khanei a hraamcatu avan law u kue.
	(Thoeithanak 21:19) Paul ein am kut a pang kon ah, a binak awn Fanpuhri ein khuifeituei hmuah a bi apum ci toek pe hei kue.
	(Thoeithanak 21:20) Khacawh am yaak ei Fanpuhri ngak u ein; ani am toek, "Koeinautu, nam hmu aw, Judahtuei hmuah yum u pueng simphra hatu yat num am law te, am van thukhoen ei ham la ni am roeng tha.
	(Thoeithanak 21:21) Khuifeituei hmuah awm pueng Judahtu thumcam awn oeh ceh ei, amaw tu ei vuenmawng oeh ah ei, Moses ei thukhoen rawk ei tila na theithang hei la, na mawng toek u kue.
	(Thoeithanak 21:22) Khana, hatu mueihla bi ei? Na law ei tila yah u eini.
	(Thoeithanak 21:23) Khatiein kam toek mueihla bi. Keimih ah thukam khoen pueng chrang pali awm u kue.
	(Thoeithanak 21:24) Amni ceh puei hei na, amni mahla namah ciimcaihnak bi. Lu am teiuknak ei peek pe hei. Khanavah chrangtu ein na mawng am toek kha, ahrongni tila, avan ein shingtei, khanaphi namah phi thukhoen ei ningcang awn na awm ei.
	(Thoeithanak 21:25) Khanaphi yum pueng khuifeitu awn ruisui ein kam thuchratu, ca kam ruk kha, baoi awksa, asii, ahueiah duep ei sa, oeh ai yeiawnoeh am pretdeng eila kra kue.
	(Thoeithanak 21:26) Paul ein, angawi hnuep ah chrangtu ceh puei hei ein, amah haw amni awn ciimcaih nak bi hmaih u ein, ciimcaih nak khawhnuep aboeih ah am van apumci khawh peeknak niin am shingtei hrila, Beekim khui la lut u kue.
Paul Beekim Khuiah Pangnak
	(Thoeithanak 21:27) Khawhnuep rih a boeih law vengah, Asia ram ei Judahtu ein Beekim khuiah Paul am hmuh. Ani am pang eila chrangtu sueksaw u kue.
	(Thoeithanak 21:28) “Israel chrangtu aw, ni bom law u! Cawh ei chrang ein hmun poeng ei chrang poeng, coh ei hmun awn thukhoen awn nim chrangtu hnuthun eila, theithang kue; khakonna Khuitu beekim khuila ceh puei hei ein coh ei hmun ciim proksak kue,” ti la soeu u kue.
	(Thoeithanak 21:29) Efisa khaw ei Trophima kha Paul awn khaw khuiah alammala am hmuh khoen, Paul ein ani beekim khuila ceh puei pueng la, am ngaih.
	(Thoeithanak 21:30) Khanei khawpuei avan ah pancai u ein, chrangtu atoeng la dong law u ein, Paul pang u ein beekim ei pungla sawi u ein kodkhai hrit u kue.
	(Thoeithanak 21:31) Paul ngon eila, am tuen awn Jerusalem avan ah pancai u kue tila chrangsim kruem pueng Rom raiikapbawi yein a yaak.
	(Thoeithanak 21:32) Ani ein raiikaptu awn raiikap bawitu ayangla khueu hei ein am omnak la vudong vue u kue. Raiikapbawi awn raiikaptu am hmuhah, Paul oeh paii bai u kue.
	(Thoeithanak 21:33) Khanei raiikapbawi kaiilaw ein Paul pang ein, sirui pahnih awn khih ei la, a toek hei. Ani ha u num? Hatu bi pueng num? ti ein a doed.
	(Thoeithanak 21:34) Chrang pring avang kha, apum la viik u ein avang tu afei la viik u kue, am pancainak awn atang oeh shing hlawt ein, Paul raiikapbawitu ei omnak la ceh puei yeila a toek.
	(Thoeithanak 21:35) Chrangtu am soehnoeng lawnak awn chraak apha lawah raiikaptu ein Paul yoek u kue.
	(Thoeithanak 21:36) Chrang adoem he ein hrui u ein “Ngon u!” am ti.
Paul Ei Chrangtu Toeknak
	(Thoeithanak 21:37) Paul raiikaptuei im la am ceh puei tawm ah, Paul ein raiikapbawi a toek, “Hatuaw nang kan toek ei yaw?" Ani ein, "Khui thu na shing kue ne?” a ti.
	(Thoeithanak 21:38) “Nang kha ayanla tuknak na omsak ein ruaitu khawdau hmu la na ceh puei pueng aw?" a tinak.
	(Thoeithanak 21:39) Khanaphi Paul ein, “Kei kha Cilicia ram Tarsus khaw Judah chrang ni. Khaw mailai yei chrang la oeh ka kra kue. Chrangtu awn ni thusak u,” tiein a panak.
	(Thoeithanak 21:40) Raiikapbawi yein a thu eila, a nguem kawn ah, Paul kha chraak fan ah duei ein, chrangtu a  kutawna nuet hei ah, anuila am buei chrip kawn ah, Hebrew thu awn toek pe hei kue.
Chapter 22
Paul Ein Judahtu Toeknak
	(Thoeithanak 22:1) "Koeinautu awn paitu aw, tuboeih ka tangnak ei thu ka toek ei ngai u,” a ti.
	(Thoeithanak 22:2) Hebrew Thuawna toek am yaak ah, a toek ah adipsik ngai la awm u kue.
	(Thoeithanak 22:3) Paul ein kei kha Cilicia ram Tarsus khaw ah ka hmii ein, Judah chrang la ka kra kue, khanaphi coh ei Jerusalem khaw ah ka baulaw ein, Gamaliel nei kut khuiah nim paituei thukhoen anila ka thei ein, tuboeih ei nang mih tu mueih la Fanpuhri sinkhih na pueng chrang la ka kra kue.
	(Thoeithanak 22:4) Acomueihla sih u eila ka dunghnep hei kue, nutong tu awn patong tu ka pang hei ein thongah ka chrum hei kue.
	(Thoeithanak 22:5) Taiiruebawi awn thuchra pueng agamcatu ein shing u kue. Amni eila koeinautuei ca ka rah ein, akhala awm pueng tu pang hei ah Jerusalem la khuikhasak hei yeila Damascus khaw la ka ceit kue.
	(Thoeithanak 22:6) Khanaphi ka ceit ein Damaska ka pha tawm ah, hnuep poetta Fan lamei avaang ein ni vei ein ni suelaw hrit kue.
	(Thoeithanak 22:7) Khanei dekah ka kruk ah, ‘Soul, Soul, hatula kei nan dunghnep?’ ni tinapueng ei awi ka yah kue.
	(Thoeithanak 22:8) Kei yein, ‘Bawipa, nang ha u num?’ ka tiah, ani ein, ‘Kei kha na thekhanak Nazareth Jesu,’ ni ti na kue.
	(Thoeithanak 22:9) Kam lawhmaih puengtu ein avaang hmuh u ein phi, kei an thu puei yei awi oeh yalam u kue.
	(Thoeithanak 22:10) Kei yein, ‘Bawipa, hatu ka bi ei?’ ka tiah, Bawipa ein, ‘Dueina Damascus khaw khuila ceitna, akhala na bi eitu avan ni then u ei,’ a ti.
	(Thoeithanak 22:11) Khanaphi ang khuep pueng ei avaang ein ka mik a dauksaknak awn kam lawhmaih pueng ein ka kutta ni rued u ein, Damascus khaw la ni ceh puei u kue.
	(Thoeithanak 22:12) Khanei thukhoen ning awn Fanpuhri yum ein, akhana awm pueng Judahtuah a thuthei soeih, Ananias ming na pueng patong apum awm kue.
	(Thoeithanak 22:13) Kei yeila lawh ein ka eppa duei ein an toek, “Ka nau Soul, na mikdei seh!” a ti loei yei ka mikdei ein ani ka hmu hrit kue.
	(Thoeithanak 22:14) Ani ein, “Nim paituei Fanpuhri ein a rong ei thu na yah kom chrangdueng na hmuh ei awn yak hlue na shing teila, an som khoen.
	(Thoeithanak 22:15) Hatu phi na hmuh awn na yaak chrang avan ani ei hamla shingsak pueng la na kra ei.
	(Thoeithanak 22:16) Tuboeih hatu la na sawksue? Duei na, a ming khueu na, katnaktu si ei la, baptisma hlah ti na kue.
	(Thoeithanak 22:17) "Jerusalem la ka lat ein beekim khuiah ka taiirue hnuiah ka mikhmu kue.
	(Thoeithanak 22:18) Ayangla, Jerusalem cehta hlah, hatulatiah ka mawng na shingsak hei oeh dou u ei, tiein an toek ah ani ka hmuh kue.
	(Thoeithanak 22:19) Kei yein, “Bawipa nang ni yum u pueng tu thongchrum ei awn paih hei yeila, Sinakok apum ei apum ah ka cehveng amni ein shing u kue.
	(Thoeithanak 22:20) Nang ei shingsaknak bi pueng Stiphen ei si alawngah, ka roengtha nak awn ka duei ein ani ngon u pueng ei suisaktu ka ngoeng kue.
	(Thoeithanak 22:21) Akhana ceit! Khuifeituei hamla, a sounak la kan tueiyei ni ti na kue.
Paul kha Rom Chrangni
	(Thoeithanak 22:22) Cawh ei thu a toek hrila ngai u ein, khanei "Leidek fan ah coh ei chrang oeh hringsak u, hring ei la oeh koih kue!" ti u ein athanghe la viik u kue.
	(Thoeithanak 22:23) Akhamueihla am viik ah, am suisaktu fit u ein fanla vut phrang u kue.
	(Thoeithanak 22:24) Raiikapbawi yein Paul raiikap tu ei omnak la thakbai yeila toek kue, hatu la chrang tu comueihla am viik a shing tei la ruiboeng awn paih ah doed tei,” ti kue.
	(Thoeithanak 22:25) Khanaphi mehvuen rui awn am rued tah, Paul ein akhana duei pueng Raiikapbawi a toek, Rom chrang la krah ein a kat oeh awm pueng nam paih kha thumcam awn koek aw?” a tinak.
	(Thoeithanak 22:26) Khacawh raiikap avai ca ein a yaakah, raiikapbawi yeila ceit ein, "Ani hatu mueihla na bi ei? Ani kha Rom chrang ni" a ti nak.
	(Thoeithanak 22:27) Raiikapbawi lawh ein, Paul a toek," ni then, nang Rom chrang ne?" a ti ah, "Oe" a ti.
	(Thoeithanak 22:28) Raiikapbawi yein, "Rom chrang la kranak ei la ngui adoem he ka peh kue" tiein a hlan ah. Paul ein," Kei kha Rom chrang tangla ka hmiilaw kue" a tinak.
	(Thoeithanak 22:29) Khatiein ani ei mawng ngaihtueh pueng tu Paul nokta u ein; raiikap bawi phi ani Rom chrang la akra a shingta, ani sirui awn am khih la krih kue.
Sanhedrin Hmaiah Paul
	(Thoeithanak 22:30) Angawi hnuep ah, hatula Paul Judahtu ein am pukpai, a shing hluenak awn Paul a chrah kon ah, Taiirybawitu awn Sanhedrin mi khueu sak hei kue. Khakonna paul khueu ein am hmaiah a dueih sak.
Chapter 23
Councituei Hmaiah Paul
	(Thoeithanak 23:1) Paul ein, Counci bawitu boen hei tueptuep ein, "Koeinautu, tungoi hrila Fanpuhri ei hmaiah lungsinciim awn avan akuemla ka bilou hring awm kue a tiah."
	(Thoeithanak 23:2) Ani ei eppa duei u pueng ein a rong ah beih eila, a hlueng soeih taiirue bawi Ananias ein, toek hei kue.
	(Thoeithanak 23:3) Akhana Paul ein, "Fanpuhri ein ni bei seh, nang a baawk awn hluk ei pang! Thukhoen awnt huchra eila khana na ngoi ein, kei an paih u keila na toek ein thukhoen na phred? "
	(Thoeithanak 23:4) Khanaphi Paul eppa duei u pueng ngein, "Fanpuhri ei taiiruebawi soeih haw na tam parap?" a tinak ah.
	(Thoeithanak 23:5) Paul ein, "Koei nau tu, a hlueng soeih taiiruebawi la, ani oeh ka shing kue. Nam chrangtu kruem pueng oeh nam tam ei la am ruk awm kue,” a ti.
	(Thoeithanak 23:6) Khacawh ei avang kha Sadducetu la krah u ein afeitu kha Farisetu la kra u kue ti shing ein, "Phoeinau tu, kei kha Farise ei ca la ka krah ein Farise la ka krakue. “Sihnak ei thawhnak awn ngaihu nak eila thuchranak ka hmuh kue” ti ein council tu ei hmaiah Paul soeutai kue.
	(Thoeithanak 23:7) Cawh ei Thu a toek ah, Farisetu awn Sadusitu taihkru u ein, krum u pueng tu tai u kue.
	(Thoeithanak 23:8) Sadusitu ein, “Thawhnak, fanchrang, hmueichra oeh awm kue ti u ein, Farisetu ein am van awm kue” am ti.
	(Thoeithanak 23:9) Akhapoetta pancainak awm kue. Farise vangah duei u pueng thukhoen tikkhik puengtu avang ein athuila taih u ein, "Coh ei chrangah hatu a katnak oeh kam hmuh kue” am ti. Avai yei suela hmueichra ein naw, fanchrang ein naw, a thupueila akra ah, hatumueihla tiei? ti u kue.
	(Thoeithanak 23:10) Taihsankrunak anuilaw taoe ah, amni ein paul am phukhlikhlek ei, Raiikapbawi yein krih ein, raiikaptu tuei hei ein amni ei lou u kom, Raiikaptuei omnak la ceh puei yeila toek hei kue.
	(Thoeithanak 23:11) A ngawi hnuep ei than ah Paul ei ep pa, Bawipa dueilaw hrit ein, "Na lung uep sak; Jerusalem khaw ah ka mawng na shing sak hei mueihla Rom khaw ah phi na shing sak hei yei,” a ti nak.
Paul Ngon Eila Tengnak
	(Thoeithanak 23:12) Judahtu boem u ein am tengah, khaw a thaih lawah, Paul oeh ngon pha ei chrueih, buh an oeh ka aw ai yei ti u ein runce u kue.
	(Thoeithanak 23:13) Akhamueihla boem u ein teng u pueng likip la doem ngai u kue.
	(Thoeithanak 23:14) Amni kha taiirue awi tu awn ahraamcatuei la ceit u ein, kei mih Paul oeh kam ngon pha ei chrueih, hatu phih oeh dep ei la bekam awn kam runce khoen kue am ti.
	(Thoeithanak 23:15) Khatiein tuboeih, nangmih awn councitu ein ani ei mawng shingkhai yeila, ani nang eila, am law puei yeila raiikapbawi shingsak u. Coh ah oeh a sutlaw phaah lam ah ani ngon ei la, atang te la kam awm kue,” am ti.
	(Thoeithanak 23:16) Khanaphi Paul ei a be ei ca ein lam ah am mah yah ein, raiikap tu ei omnak la ceit ein, Paul a then.
	(Thoeithanak 23:17) Paul ein Raiikap vaica apum khueu ein, "Cawh ei amaw chrang Raiikapbawi yei la ceh puei, ani ein hatu ku aw a then ei awm kue,” a tinak.
	(Thoeithanak 23:18) Khatiein ani ein Raiikapbawi yeila, a maw chrang tuei ein, thong krumpueng Paul ein ni khueu ein hatuku aw nang an then ei awm pueng amaw chrang ka law puei yeila ni toek kue,” a ti.
	(Thoeithanak 23:19) Raiikapbawi yein amaw ei kutta rued ein, afeila ceh puei ein, "Nang ein kei nan then ei hatu num?” ti ein a doed.
	(Thoeithanak 23:20) Ani ein, "Ngawi khawngawi ah nang ein Paul law puei na cawngcituei hmai ah amawng doed ta shingngai yeila Judahtu nguem khoen u kue.
	(Thoeithanak 23:21) Khatiein am thu oeh ngai, hatulatiah likip la doem ngai u pueng ein lam ah ana mah u ei, ani oeh ngon pha ei chrueih, oeh awai u eila run u ein betuh u kue. Tuboeih nang ei thukam ni am ngoeng,” a tinak.
	(Thoeithanak 23:22) Khanei Raiikapbawi yein prang a cehsak kon ah, kei nan then ei thutu hau oeh na then ei,” ti na kue.
Paul Caesarea Khaw La Thaknak
	(Thoeithanak 23:23) Ani ein Raiikapbawi pahnih khueu ein, "Raiikap phrahnih, Se cum pueng chrihkip, ceipom phra hnih ein thengthan khawnued pathum ah Caesarea khaw la nam thak ei pongcei u,” ti na hei kue.
	(Thoeithanak 23:24) Felix Bawi yeila phrong kom a suttei la Sela ah ngoihsak u kue.
	(Thoeithanak 23:25) Ani ein caw mueihla ca ruk pe kue.
	(Thoeithanak 23:26) “Claudius Lysias ein, athen soeih bawi Felix la: Na kut kan pang.
	(Thoeithanak 23:27) Coh ei chrang Judahtu ein pang u ein kam ngon ei am tiah, Rom chrang la akra ka shing ein, Raiikaptu awn kam ceit ein ka phrongsak kue.
	(Thoeithanak 23:28) Hatulah am pukpai ka shing hluenak awn am Counci hmaiah ka dueih sak.
	(Thoeithanak 23:29) Am pukpainak kha, ammah ei thukhoen ei mawngni tila ka shing kue, khatiein thongkrumnak awn sihnak eila thoihnak oeh kra kue ti la ka hmuh kue.
	(Thoeithanak 23:30) Ani ngon ei la, aduem la, am mah an thennak u awn, na epla ka von tuei law hrit kue. Ani kat pukpai u pueng phi na hmaiah amawng toek u eila ka von tueihlaw heini,” a ti.
	(Thoeithanak 23:31) Khatiein Raiikaptu ein, am toek hei mueihla, than ah Antipatris hrila Paul am ceh puei.
	(Thoeithanak 23:32) Angawi hnuep ah, sela ah ngoi u pueng awn Paul cehsak hmaih u ein, Raiikap im la lat bai u kue.
	(Thoeithanak 23:33) Sela ah cumpueng tu Caesarea khaw am pha ah, Bawi ca pe u ein Paul phi ani am ap.
	(Thoeithanak 23:34) Khacawh ei ca a kheah, hatu ramchrang num ti ein a doed. Cilicia ramchrang ni ti la, a shingta.
	(Thoeithanak 23:35) "Thoih ni puk u pueng am sutlaw ah, na mawng nim toek ei Herod amah ei omnak ah ani la am tak eila toek hei kue.
Chapter 24
Felix Hmaiah Paul
	(Thoeithanak 24:1) Hnuep nga aboeih kon ah Taiiruebawi Ananias kha avaicatu avang awn lawh u ein, Tertulla mingna ein thuthei pueng, bawi yei hmaiah Paul kat teila am law puei.
	(Thoeithanak 24:2) Paul am khueu kon ah, Felix ei hmaiah Tretulla nein, Paul ei katnak a toek: "Nang ei kruemnak awn keimih haw asou he dimreu yeikrainak awn kam awm ein, coh ei ram haw nang ei hmushingnak awn na prangtham kue.
	(Thoeithanak 24:3) Ani soeih Felix, hmunpoengah hatu ning awn phi na boenak avan kam rah ein kan boena u kue.
	(Thoeithanak 24:4) Khanaphi asou oeh kan bawngbaisak hluenak awn, atawila ka toek, nan ngaihpeek eila, kan pana kue.
	(Thoeithanak 24:5) Leidek avan awn Judahtu avan engai yeila hluemhlawh ein pancainak prangpueng cawh ei chrang kam hmuh kue.  Ani kha Nazareth chrangboem tu ei yumnak ah toeng pang pueng avai soeih la krakue.
	(Thoeithanak 24:6) Ani kha Beekim proksak eila haw a loila tha na kue; khatiein ani kam pang. Kammah ei thukhoen awn thu kam chra ei kam ya hlue kue.
	(Thoeithanak 24:7) Khanaphi Raiikapbawi, Lysias lawh ein a tharui hmang ein kam kut tei ni rut u kue.
	(Thoeithanak 24:8) Ani katbueng u pueng na hmaila, am law ei la, a toek hei. Ani kat kam bueng ei amawngtu avan thu na chra lawah na hmu law eini,” a ti.
	(Thoeithanak 24:9) Judah chrangtu ein phi thoihpuknak ruih u ein tang kue tila am dueih puei.
	(Thoeithanak 24:10) Kruem pueng bawi yein thu a toek eila shingnak a peek ah, Paul ein: "Kum adoem he coh ei ram na kruem pueng la ka shing kue, yeinak awn ka tang nak ka toek ei.
	(Thoeithanak 24:11) Jerusalem la Fanpuhri beh la ka kai yei, tuboeih hnuep hleihnih doing ni a om, nammah ein ayoeicala nam shingtei.
	(Thoeithanak 24:12) Beekim khuiah phikra, sinakok khuiah phikra, khaw khuiah phikra, chrangtu ka thuengphawng sak awn hau awn kan taihsankru oeh ni hmuh u ei.
	(Thoeithanak 24:13) Tuboeih kei an pukpai u kei amawng nang eila oeh thehlot u ei.
	(Thoeithanak 24:14) Khanaphi yumnak la, am toek ei ninglam awn kam pai tu ei Fanpuhri ka be pueng la na hmaiah ka kra kue, thukhoenga awm pueng poeng ka yum ein Sangshingu ein cabu khuiah am ruk avan ka yum kue.
	(Thoeithanak 24:15) Chrangthe awn chrangdueng an pahnih thounih ei tila coh ei chrangtu ein am yum mueihla Fanpuhri yumnak awn ka ngaihu kue.
	(Thoeithanak 24:16) Khatiein Fanpuhri awn chrang ei hmaiah lungsin ciim awn ani soeih la om loettei la ka tha na kue.
	(Thoeithanak 24:17) Kum adoem aboeih kon ah, khawhthemtu ap ei awnna reng upueng ei ham peekduen ka thoem ein ka chrangtuei la ka law kue.
	(Thoeithanak 24:18) Beekim khuiah chrang oeh awm ein pancainak phi oeh bi la, ciimcaihnak ka bi hnuiah, Asia ram lamei Judahtu avang ein ni hmuh u kue.
	(Thoeithanak 24:19) Hauphi ni pukpai hlue pueng awn anahaw ni taih hlue pueng kha na hmaiah am law ei ngaih kue.
	(Thoeithanak 24:20) Oehkhana Councitu ei hmaiah ka dueih hnuiah katnak hatu am hmuh am toek ei.
	(Thoeithanak 24:21) Chrangsii thawhnak ei mawng awn, tuhngoi nangmi tu ei hmuah thuchranak ka hmuh ei mawng, nam hmuah ka dueih poetta ka toek ei von peila, afei hatu oeh awm kue,” ati.
	(Thoeithanak 24:22) Khanaphi Felix ein amawnglam a shingkhai nak awn, "Raiikapbawi, Lysias a lawah, kan toek pe u ei,” tina hei ein rawk ein hei kue.
	(Thoeithanak 24:23) Khanei Raiikap vaica khueu ein a toek, “Paul oeh chrum la ngoengsou u. Ahoengthoeu la tah u, ani a pacatu ein am coeicau hlueah, oeh nam manak hei yei,” ti na hei kue.
	(Thoeithanak 24:24) Khanaphi hnuep asoulaw kon ah, Judah nuta, a chru Drusilla awn Felix sutlaw nih ein Jesu Chrit yumnak ei mawng Paul ein toek kom an ngaih eila khueu nih kue.
	(Thoeithanak 24:25) Khanaphi duengnak, neikhoen nak, ngoila thuchra ei amawng a toek ah, Felix krih ein, “Tuboeih ceit tangna, niin ka rah lawah kan khueu law ei,” a ti nak.
	(Thoeithanak 24:26) Akhamueih boe la, Paul ein nguipe eila ngai ein asoeng asoeng ah Paul khueu ein thulang ci nih kue.
	(Thoeithanak 24:27) Khanaphi kumhnih a boeih kon ah, Felix kha Porcius Festa ein a thawngah Judah tu bawm ei a ngaihnak awn Paul thong khui yei cehtah kue.
Chapter 25
Festa Ein Paul Cetcamnak
	(Thoeithanak 25:1) Khacawh ei ram a phanak hnuemthum a law kawn ah, Festus kha Caesarea khaw ei Jerusalem la kaii kue.
	(Thoeithanak 25:2) Khanei Taiiruebawitu awn Judah ahraamcatu a hmaiah kruum u ein Paul pukpai thulinnakei a mawng law puei u ein, ani eila rennak am thoeh.
	(Thoeithanak 25:3) Paul Jerusalem la tuei kom, a bom hei yeila, Festa eila, ayangla thoehchrah u kue. Hatulatiah Paul am ngon eila lam ah chrangmah sakkhoen u kue.
	(Thoeithanak 25:4) Festa ein, “Paul kha Caesarea khaw ah kruum kue,” ti ein a hlan, “Akhala oeh soupha kom ka ceit tei,” a ti.
	(Thoeithanak 25:5) "Khatiein, nam toengpangtu kam ceit hmaih ee, akhala khacawh ei chrangah katnak a awm la akra ah, nam taihsan ei," a ti.
	(Thoeithanak 25:6) Am eppa hnuepred, hnuephra kruk a awm kawn ah, Caesarea khaw la ceit ein, a ngawi hnuep ah thuchranak a bi kon ah, Paul am law puei yeila a toek.
	(Thoeithanak 25:7) Paul a sutlaw kon ah, Jerusalem lamei law pueng Judahtu ani vei u ein am dueihah, pukpainaktu ada law puei u einphi oeh thehlot u kue.
	(Thoeithanak 25:8) Paul ein a tangnak Thu a toek ah, "Judahtuei thukhoen oeh ka lin pueng, beekim phi oeh ka linpueng, Caesarea phi oeh ka linpueng, hatu kat phi oeh ka bih kue,” a ti.
	(Thoeithanak 25:9) Khanaphi Festa ein, Judahtu bawm ei a ngaih la, Paul a hlan, “Jerusalem la kaiah akhala ka hmaiah coh ei pukpainak tu thanak ah phroek kei na ya hlue aw?” a ti nak.
	(Thoeithanak 25:10) Paul ein, “Thuchra eila, akra aphi, Caesar ei hmaiah ni dueih ei ka ngaih. Namah ein athen la na sing mueihla Judahtu phi oeh ka katna hei kue.
	(Thoeithanak 25:11) Khana, kei yein sihnak ei thoih ka bi ei sueah, si eila oeh ka mah kue; khanaphi coh ei chrang tu ei pukpai oeh a tangla akra ah, haueinphi amni ei kutta oeh nan ap u ei. Caesar eila rennak ka thoeh ei,” a tinak hei.
	(Thoeithanak 25:12) Khanei Festa kha, a Councitu awn am doed kru kon ah, "Caesar ei hmai ah dueih ei la na thoeh, Caesar eila ceit,” a ti nak.
Festus Ein Hrrang Puhrang Agippa Doednak
	(Thoeithanak 25:13) Hnuep asou ca, a boeih kon ah, Festus boenbau veila Hrangpuei Agippa awn a chru Bernice kha Caesarea khaw la sutlaw nih kue.
	(Thoeithanak 25:14) Akhala hnuep asou awm nih ein, Festa ein Hrangpuei ei haala Paul ei mawng a toek. Festa ein thongkrum pueng chrang apum tahruet kue.
	(Thoeithanak 25:15) “Jerusalem khaw ah ka ceh ah, Taiiruebawi tu awn Judah agaamcatu ein ani kat puk u ein ngon eila thoeh u kue.
	(Thoeithanak 25:16) Kei yein, am puk ei chrang kha puk u pueng tu awn hmaichrum u kom, am pukpai yei kat oeh a toek la, ha u phi chrang ei kutta apei la Rom thumcam oeh kra kue,” a ti.
	(Thoeithanak 25:17) Khatiein cawh ah am chrum kon ah, oeh ka sousi ein, a ngoi hnuep ah thuchranak la am law puei yeila chrang ka tueih.
	(Thoeithanak 25:18) Pukpai puengtu duei u ein, ani am pukpai ah, ka ngaih mueih boela khamueih ei kat oeh awm kue.
	(Thoeithanak 25:19) Khanaphi ammah ei beeknak awn Paul ein sikhoenpueng Jesu hringbai kue a ti la taihkru upueng la krakue.
	(Thoeithanak 25:20) Khamueih ei pancainak kha hawmueihla toek ei oeh ka shing ein, Jerusalem la ceh ah akhala thuchra ei yahlue ei yaw tila ka doed.
	(Thoeithanak 25:21) Khanaphi Hrangpuei ei thuchra ei a thoehnak awn Paul ein thongchrum ei thoeh ein Caesar eila oeh ka tueih pha hrila anihla chrum ei,” ka ti.
	(Thoeithanak 25:22) Khanei Agrippa ein Festus a toek, “Kamah he ein ani thu doed tei, ka ngaih kue,” a ti. "Ngoi ah ani ei thu na ya ei,” a tinak.
Agrippa Hmaiah Paul
	(Thoeithanak 25:23) Khatiein a ngawi hnuep ah, Agrippa kha Bernice awn anuila satseh biloukru khathuep nih ein, Raiikapbawi tu awn khawpuei yei am mingthang pueng tu awn a toeng la, imnu khuila, am luh law ah, Festa ein Paul am law puei yeila a toek.
	(Thoeithanak 25:24) Festa ein, "Hrangpuei Agrippa awn cawh ah nam awm pueng chrangtu, cawh ei chrang boen u, ani ei mawng awn Judah chrang avan ein an thoeh, coh ah phikra, Jerusalem ma phikra, viik u ein oeh hring he seh ti u kue.
	(Thoeithanak 25:25) Khanaphi ani ah sihnak khin ei kat oeh ka hmuh kue; Caesar bawi yeila ceh ei a thoehnak awn, ani eila ka tueih khoen kue.
	(Thoeithanak 25:26) Khanaphi ani ei mawng ka bawi yeila hatu mueihla ruk ei akhaila oeh ka shing kue. Khatiein nam van ei hmai, atungla nang Hrangpuei Agrippa ei hmaiah, ka lawpuei, khatiein ani nam cetcam kawn ah ruk ei awm hman kaw ka ti.
	(Thoeithanak 25:27) Hatulatiah thongkrum chrang apum kat am bueng ei mawng anila oeh shing la tueih ei kha oeh nieila ka ngai kue," a ti.
Chapter 26
Agrippa Hmaiah Paul
	(Thoeithanak 26:1) Agrippa ein Paul la, "Namah ei mawng na toek hning kue,” a ti. Khanei Paul a kutsoeng ein a tangnak thu a toek.
	(Thoeithanak 26:2) "Agrippa Hrangpuei, Judahtu ein kat an prumnak u awn ruisuipueng avan ka tangnak thu toek eila na hmaiah tungoi ka dueih kha ka kamom pueng la ka ngai kue.
	(Thoeithanak 26:3) Hatulatiah atungla Judahtuei am doedkrutu awn am thumcam avan na shing kue; khatiein ueh na ka thu nan ngaihpeek eila kan pana kue.
	(Thoeithanak 26:4) Khatiein Judahtu avan ein ka mawca ei tuen ka khawsak shing u kue. Jerusalem khaw ah ka pacatu ei hmuah a cuek ei tuen ka omihtu shing u kue.
	(Thoeithanak 26:5) Keiyei mawng am shingnak sou law he ein, ka mawng am toek hlue ei sueah shingsak hei hning u kue, kammah vang ei yumnak awn beeknak ah a kuei soeih, Farise la ka kra kue.
	(Thoeithanak 26:6) Fanpuhri ein nim paituah thukam a prang ka ngaihunak awn tuboeih thuchra eila ka duei kue.
	(Thoeithanak 26:7) Nim khui hleihnihtu ein khacoh ei thukam am rah ei ngaihunak awn, hnuep awn than thana u ein Fanpuhri ah pum am bi. Aw, hrangpuei, coh ei ngaihunak awn Judah tu ein kat an bueng u.
	(Thoeithanak 26:8) Hatu lah Fanpuhri ein chrang si a thawh sak tangnak eila oeh kra kue nam ti?
	(Thoeithanak 26:9) “Khatiein, Nazareth Jesu ei ming awn hnuthun ei la, ada bi ei ka ngaihtueh man kue.
	(Thoeithanak 26:10) Khatiein Jerusalem khaw ah ka bi, khacawh doeng la oeh krah ein taiiruebawi tuei titheinak ka hmang ein chrangciimtu thong ka chrum hei kue, am ngon heiah phi sih u seh ka ti kue.
	(Thoeithanak 26:11) Ka khuikhasak hei yeila, alak ah Sinakoktu la ka ceit ein, ka ling ein Fanpuhri ka tamsak hei. Anuila ka thueiseinak hei awn ram fei khawpueitu la ka ceit ein ka thekha na hei kue.
	(Thoeithanak 26:12) "Khatiein ka tupha hei yeila taiiruebawi tuei tueihnak awn titheinak hmang eila Damascu khaw la ka ceit kue.
	(Thoeithanak 26:13) O hrangpuei, khawhnuep pa, khawmik lamei vaangnak lam ah ka hmuh kue. Khawhni la vang ngai ein, kam ceit hmaihpueng avan vei ein ni sue phreng u kue.
	(Thoeithanak 26:14) Akhana avan dekah kam kruh boeih ein, Hebrew thu awn kei an thupueiawika ya kue, ‘Soul, Soul, hatulah kei nan dunghnep? Na khaw awn singsum na thuih kha namah ni nat na yaw kaw,’ a ti.
	(Thoeithanak 26:15) ‘Bawipa, nang ha u num?’ ka ti ah, Bawipa ein, ‘Na dunghnep ei Jesu la ka krakue,’ a ti.
	(Thoeithanak 26:16) ‘Khanaphi thouna, na khaw awn duei, cawh ei mawng awn nang ah ka danglaw kue, bi bi la kan somkom, na hmuhtu doeng na shingsak hei yeila oeh krah ein nang eila ka dang law bai yeitu phi na shingsak hei yei,’ a ti nak.
	(Thoeithanak 26:17) Judahtu awn khuifeituei katta kan khuui kom.
	(Thoeithanak 26:18) Amni ei mik na deisak eila kan tuei yei, khanava hmuepnak ei vangnak la, khawram ei kruemnak ei Fanpuhri eila lat u ei, khanei thoih ngaihsimnak rah u kom, rou rah u pueng tu ei hmuah yumnak awn cimcaih u ei,’ a ti.
	(Thoeithanak 26:19) "Khatiein, Hrangpuei Agrippa, fan lamei hmuhnak oeh ngaih la oeh ka awm ei.
	(Thoeithanak 26:20) Khanaphi alamma cuek la Damascus khaw chrangtu awn Jerusalem ei chrangtu awn Judah ram avan awn khuifeituei la yut u kom Fanpuhri ei la am lattei onna yutnak kha bilawhnak awn dangsak eila ka toek kue.
	(Thoeithanak 26:21) Khacawh ei mawng awn Judahtu a vang ein Beekim khuiah ni pang u ein an ngon u kei la thana u kue.
	(Thoeithanak 26:22) Khatiein, Fanpuhri ei bomnak ka rah ein, tu ngoi cawh ah ayawi abau vei hmaiah thutoek eila ka duei kue. Sangshingu awn Moses ei toek ei thu phroen eila oeh ka toek kue.
	(Thoeithanak 26:23) Chrih ein khawvuk hmuh kom, sihnak ei a thawh law ei mawng awn ani kha Judah awn khuifei ah alamma la vaangnak toekcuek pueng la kra kue,” a ti.
	(Thoeithanak 26:24) Paul ein a tangnak thu a toek hnuiah, Festa ein saneila thu a toek, "Paul, na ru kue! Anuipai la na thei yein ni ruu sak kue" a ti.
	(Thoeithanak 26:25) Khanaphi Paul ein, "Kei oeh ka ruu kue, ani soeih Festa, thutak onna lungsinni awn ka toek.
	(Thoeithanak 26:26) Cawh ei mawngtu hrangpuei ein shing kue. Ani ei hmaiah cawtu ka toek khai hning kue, coh ei ka toek kha oeh a shing hatu phi oeh awm ei la ka ngai kue, hatulatiah acawk aken la bi la oeh kra kue,” a ti.
	(Thoeithanak 26:27) Aw hrangpuei Agrippa, sanghma na yum aw? Na yum eila ka ngai kue,” a ti.
	(Thoeithanak 26:28) Agrippa ein Paul a hlan, "Asoengca poetta Chrihca la ka kra eila nan sueksaw hlueh kue ne?,” a ti.
	(Thoeithanak 26:29) Paul ein, "Niin asoeng phikra, asou phikra, nang doengla oeh krah ein, tungoi ka thu yapueng avan, coh ei lakkhing oeh toek la, kei mueihla nam kra eila, Fanpuhri eila ka taiirue kue,” a ti nak.
	(Thoeithanak 26:30) Akhana awm hmaih u pueng tu, bawi awn Bernice, hrangpuei duei law u kue.
	(Thoeithanak 26:31) Afeila am ceh kon ah, apum awn apum thulang u ein, "Cawh ei chrang kha thongkrumnak ei awn sihnak ei hatu phi oeh bi kue,” am ti.
	(Thoeithanak 26:32) Agrippa ein Festa a toek, "Caesar eila, a ceh eila oeh a thoeh ei sueah, coh ei chrang chrah ei la kra kue,” a ti.
Chapter 27
Rom La Paul Tueihnak
	(Thoeithanak 27:1) Italy ram la tuikong awn kam noon eila am toek kon ah, Augusta raiikap bawi yei raiikap avaica Julia mingna pueng ei kutta, Paul awn thongkrum hmaih u pueng avang am ap.
	(Thoeithanak 27:2) Adramuettium khaw ei tuikong cum ah Asia ram tuili kengah awm pueng khodu la tuli fanah kam ceit kue. Thesalonica khaw ah awm pueng Macedonia chrang Aristarchus ming na pueng phi tuili fanah kam ceit hmaih kue.
	(Thoeithanak 27:3) Angawi hnuep ah Sidon khaw ah kam huei ein Julia ei bomnak awn Paul a puei pawtu ei la ceit kom, am coei yeila ngaihtueh pe ein cehsak kue.
	(Thoeithanak 27:4) Khanei tuili fan ah kam ceit bai ein, khaw akhinak awn khawkhi anguepnak Cyprus khawkong kaiah kam ceit kue.
	(Thoeithanak 27:5) Cilicia awn pamphuella tuilikengah tuili fan ah tuikong awn kam noon ein Lycia ram Myra khaw ah kam huei kue.
	(Thoeithanak 27:6) Akhana Italy ram la ceit tei Alexandria tuikong Raiikap avaica ein hmuh ein, akhana kam cum kue.
	(Thoeithanak 27:7) Hnuep adoem heah kroepkroep la kam ceit ein akueihela Cunidus khaw kam pha kue, khawkhi ein oeh ni hueisak u ein Salmone tuirai vangah awm pueng khawkhi adipnak Crete khawkong vangla kam ceit kue.
	(Thoeithanak 27:8) Tuikeng loekloek ah khuikhanak awn kam ceit ein Lasea khaw ep tuikong ei hueinak Athen hmun kam pha kue.
	(Thoeithanak 27:9) Niin adoem aboeih kon ah, buyeihnak phi boeihkhoen ein, tuikong awn ceh ei kha krih eila krah ein, Paul ein ngaihnak ei thu a toek.
	(Thoeithanak 27:10) "Chrangtu aw, tuboeih tuikong awn nim ceh ah khawvuuk anui nim hmuh kom, tuikong awn khawhtu didam ei, nim hringnak phi di ei,"tina hei kue.
	(Thoeithanak 27:11) Khanaphi Paul ei toek raiikap avaica ein oeh ngaihpe ein, tuikong suki awn tuikong hnon pueng ei thungai kue.
	(Thoeithanak 27:12) Sikca poetta tuikong hueinak la oeh a ninak awn akhanei ceh ah, Phinioe khaw nim pha hningla akra ah, akhana sikca poetta om ei adoem ngai yein ngaih u kue. Crete khawkong kha tuikong ei hueinak la krah ein acum vang awn asip vang an pahnih ah awm kue.
Proeu Khawkhi
	(Thoeithanak 27:13) Cumvang ei khaw ayaila akhinak awn, am buenak la sut u ei la ngai u ein, tuikong phungnak rui phran u ein Crete tuikeng hrila kam ceit phroei kue.
Tuikong Thednak
	(Thoeithanak 27:14) Khanaphi oeh asou pha ah Eurakhuilo ming na pueng proeu khawkhii Crete la mei khaw khithe khiilaw kue.
	(Thoeithanak 27:15) Khawkhi ein tuikong apang law ah, khawkhi athamanak awn hmaila oeh tonhning ein, tuikong kam chrah kue, khaw akhinak la yoon veng kue.
	(Thoeithanak 27:16) Khawkhi adipnak Clauda la am sui khawkong ayawica kam pha lawah, tuikong ayawica kam pang ein kam phrong kha kuei he he kue.
	(Thoeithanak 27:17) Tuikong fanla yoek u ein, hnedkhettei la ruiawnven tiutiu u ein am pin. Syrtis leiruen langdai ah tuikong took hmai yei krih u ein, yih am yaai am lawh, khawkhi ein angaihnak la yawn hei kue.
	(Thoeithanak 27:18) Tuiphu atoenak awn angawi hnuep ah, tuikong fannei ikoeihtu kam fit hei kue.
	(Thoeithanak 27:19) Ahnuep thum ah, tuikong ei cungmangtu am kut awn lou u ein am fih.
	(Thoeithanak 27:20) Hnuep asou he khawhni, aisi oeh dangbai ein khaw akhilaw ta oeoe ah, kam phrong eila oeh kam ngai he kue.
	(Thoeithanak 27:21) Buh oeh ai la asou he kam om kon ah, am thungah Paul duei law ein, "Nang mih chrangtu, Crete khawkong ei oeh nim ceittei ka ti nam ngaih ei sue ah, cawh mueih ei didamnak awn thedkhadnak oeh nim um ei sue.
	(Thoeithanak 27:22) Khanaphi tuboeih nam lunguepsak u, nangmih ha u phi oeh nam si ei ni, tuikong doengni a di kaw.
	(Thoeithanak 27:23) Tuthan ka mangah, a koela ka krah ein, a bi ka bi peek Fanpuhri ei, fanchrang ka hmaiah dueilaw ein a toek.
	(Thoeithanak 27:24) “Paul, oeh kri. Caesar ei hmaiah na duei yei. Boennoe, tuikong awn nam lawhmaih pueng avan Fanpuhri ein ni pe khoen kue,” an tinak.
	(Thoeithanak 27:25) Khatiein, nang mih, nam lung uep sak u, hatulatiah ka yum ei Fanpuhri ein ka toek mueih thuepla hlatsak ei.
	(Thoeithanak 27:26) Khanaphi khawkong ahawpoet todah tuikong tangkom the ei,” ti na hei kue.
Tuikong Thednak
	(Thoeithanak 27:27) Ahleilinak than a sutlawah, Adriatic tuili fan ah kam ceh hnui, thanthungah khawkong apumku la sut la tuikong bibitu ein ngai u kue.
	(Thoeithanak 27:28) Tuinuetnak la u ein am nuetta lamthawng krum kue; aloekca ceit u ein afei tuinuetnak awn am nuetta lam hleinga thuuk kue.
	(Thoeithanak 27:29) Tuikong ein lungsawng a suk hmai yeila krih u ein, hmaila Sirueh pali chrah u ein khaw athaih ei taiiruenak awn kam ngoeng kue.
	(Thoeithanak 27:30) Tuikong bibitu kha tuikong ah phrong eila thana u ein tuikong ayawica tuili khuila am chrak, tuikong kuengnak siruehtu chrah u pueng la hmoe u ein krum u kue.
	(Thoeithanak 27:31) Paul ein raiikap avaica awn raiikaptu la, "Coh ei chrangtu tuikong ah oeh am awm ei sue ah, nammah phi oeh nam phrong ei sue,” a tinak hei.
	(Thoeithanak 27:32) Khanei raiikaptu ein tuikong ayawica khawhnak ruitu tupit u ein kongca tuiah am chrah.
	(Thoeithanak 27:33) Khaw athaih law hlue ah, "Hatu phi oeh lawh, ai kala, nam ngoeng kroenlawnak hnuep hleili nak la kra kue, tu ngoi avan buh nam ai yei,” ti ein Paul ein tha pe hei kue.
	(Thoeithanak 27:34) Khatiein avan buh nam ai yeila tha kan pe u kue, cawh kha nam hringnak la kra kue, nangmih khuiyei apum ein phi nam lupum ei lusam maioet haw oeh di ei ni," a ti.
	(Thoeithanak 27:35) Khacawh a toek kon ah, vaipi lou ein avan ei hmaiah Fanpuhri boena ein, bou ein ai kue.
	(Thoeithanak 27:36) Am van buh ai u ein thamah boeih u kue.
	(Thoeithanak 27:37) Tuikong khuiyei chrang avan kha phrahnih awn chretkip paruk kam law kue.
	(Thoeithanak 27:38) Buh am phue la, am ai kon ah, tuikong yangseh ti u ein cangtu tui khuila am fih.
	(Thoeithanak 27:39) Khawathaihlawah, hawpoettei khawkong la oeh shing u kue. Khanaphi tuilikeng ei salairuen hmuh u ein, akra hningah, akhana tuikong rued teila ngai u kue.
	(Thoeithanak 27:40) Sirueh am khihnak rui tupit u ein, tuili fan ah am cehtak, khanei tuikong khihnak ruitu phi am phran boeih; khawkhi ah yonsak u ein longkeu la hnon u kue.
	(Thoeithanak 27:41) Khanaphi chrum nih pueng tuiphu rawi yein tuikong abuh ah, tuikong kha lairuen fanla dong ein, tuikong ei lu ein lairuen a took manak awn oeh huen hlot kue, khanaphi tuikong ei hnuvang kha tuiphu athamanak aih awn avan hnet kue.
	(Thoeithanak 27:42) Raiikaptu ein thong krumtu ngon hei u eila, am tuennak awn, “Amni khuiyei apum phi tui oeh yawh hlawt kue.
	(Thoeithanak 27:43) Khanaphi raiikap avaica ein, Paul a phrongsak hluenak awn, am ngaihtueh mana hei ein, tui yawh thei pueng h au phi tuikong ei phoei ma kom khawkong la ceit seh,” a ti.
	(Thoeithanak 27:44) Apoihtu kha, avang pentu awn, afeitu kha tuikong ei ahaha awn, nam hrui yei. Akhamueihla akranak awn avan phrong ein khawkong la sut boeih u kue.
Chapter 28
Malta Khawah Phrongnak
	(Thoeithanak 28:1) Phrongcem u ein khawkong la, am sut law ah, khawkong kam hmuh ein khacawh ei khawkong Malta la sui u kue.
	(Thoeithanak 28:2) Khaw aa ein khaw asiknak awn mei cih u ein, avan ni dou u kue, khawmatu ein ahahela ni coeicau u kue.
	(Thoeithanak 28:3) Khanaphi Paul ein singtu khoep ein meiah a hmom, ahlok lawah ahmuedkhang awm pueng ruiibaoii lutlaw ein a kut ven ein bat kue.
	(Thoeithanak 28:4) Khawmatu ein a kutta ruii a bat am hmuhah, apum awn apum thenkru u ein, "Cawh ei chrang chrang ngon pueng la kra ngai pueng. Tuili hmu ah phronglaw kom phi, duengnak ein tah oeh hringsak ei ni,” ti kruna u kue.
	(Thoeithanak 28:5) Paul ein mei fanah ruii thaihhlong ein hatula oeh kra kue.
	(Thoeithanak 28:6) Khanaphi ani avanla phring kom, ahrihret la kru kom si eila, am ngaih. Khanaphi asou he am ngoeng kon ah, ani ah aha la hatu phi oeh akranak awn am lunglatsak u ein, “Ani Fanpuhri ni,” am ti.
	(Thoeithanak 28:7) Kha cawh ei hmun awn et pueng ah, Pupalih mingna pueng khawkong Suki ei a khodu awm kue. Ani ein ni dou u ein hnuep thum ah anila ni yinna u kue.
	(Thoeithanak 28:8) Pupalih ei pai kha hnat awn sisen neh ein ihkong ah yoen kue. Paul ani eila ceit ein, ani ei fan ah a kutrawi taih ein, a taiirue ah, ani cang kue.
	(Thoeithanak 28:9) Khacawh akra kon ah, khawkong ah awm u pueng chrangtu am neh awm pueng tu ani ei la lawh u ein cangnak rah u kue.
	(Thoeithanak 28:10) Amni ein anui hela ni ngak u ein doenkham nak ada awn ni ngaihna u kue. Tuikong awn ceh eila kam chrah kruah, kam ngaih avan ni bom u kue.
Rom Khawah Paul
	(Thoeithanak 28:11) Chrathum kam om kon ah, sikca poetta khaw kongah awm pueng Alexandrian ei tuikongah kam ceit kue, tuikong ei a luvang kha, aphi Castor awn Polluoe Fanpuhri rawi yei muei awn am prang.
	(Thoeithanak 28:12) Syrakusi khaw la kam sut kon ah, akhana hnuepthum kam awm kue.
	(Thoeithanak 28:13) Khacawh ei khaw ei kam vei ein, Rhegium khaw kam pha ein, oet vei kam om kon ah, cumvang ei khawkhi lawh ein, ahnuep hnihnak ah Puteoli khaw kam sutlaw kue.
	(Thoeithanak 28:14) Akhana koeinau avang kam hmuh ein, ni khueu u ein hnuep rih kam awm hmaih ein; khanei Rom khaw la kam law kue.
	(Thoeithanak 28:15) Akhanei  koeinautu ein kam law am yaakah, Appius hmun khawhyoih nak awn yu yoihnak hmun hrila ni na doulaw u ein; Paul ein a hmuh hei ah, Fanpuhri thangsak ein a lunguep kue.
	(Thoeithanak 28:16) Rom khaw kam sutta, Paul kha ani ngoeng pueng awn amah ngaih la om nak am pek.
Rom Khawah Paul Thutoek
	(Thoeithanak 28:17) Hnuepthum a boeih kon ah, Judah chrangtuah toengpangtu Paul ein khueu hei ein am kruumlaw ah, "Koeinautu, nim paituei thumcam awn hnuthun eila hatu phi oeh ka bi kue, khanaphi thongkrum chrang apum mueihla Jerusalem ah nan pang u ein Rom chrangtuei kutta nan ap u kue.
	(Thoeithanak 28:18) Kei an ceet u kah, seenei kat oeh ka binak awn ni chrah hlue u kue.
	(Thoeithanak 28:19) Khanaphi Judahtu ein am taihah, Caesar panak eila ka thoeh, ka pacatu kat oeh ka prum hei yei.
	(Thoeithanak 28:20) Khatiein, coh ei amawng awn nim hmu kru kom nim thulang e ila kan khueu u. Israel tu ei ngaihunak ei la ni cawh ei sirui ka awi," a ti.
	(Thoeithanak 28:21) “Amni ein, nang awn ruisui pueng ei ca Judah tu ei la oeh kam rah kue, na mawng athe hatu phi toeknak, then kruei la, koeinau ha u phi cawh ah oeh lawh kue.
	(Thoeithanak 28:22) Khanaphi coh ei yumnak awn ruisui pueng la hmun poeng ah am taih la kam shing ein, na hmuhnak hatu mueihla, a om yaak ei kam yahlue kue,” am tinak.
	(Thoeithanak 28:23) Hnuep oet Paul awn hmuhkruei la, am toek kon ah, Paul ei omnak la chrang anamhe lawh u ein; “Khawngoi yei khawmue duet la, Fanpuhri ei ram thuthangni a toekpek hei kon ah, sangshinguei cabu onna Moses ei thukhoen khuiyei Jesu ei mawng a yaaklamthei yeila thana ein toek pe hei kue.
	(Thoeithanak 28:24) Avang kha a toek nak awn yakhai u ein phi, afeitu ein oeh yum u kue.
	(Thoeithanak 28:25) Am mah taih kru u ein, Paul ein coh ei thukhangoet ahnusoeihla, a toek kon ah, lat u kue. "Hmueichra Ciim ein Sanghma Isaiah hmang ein nam paitu thutak a toek pek hei.
	(Thoeithanak 28:26) Cawh ei chrangtuei la ceitna toek, "Nam ya komphi, oeh nam yalam ei. Nam hmu kom phi, oeh nam hmushingtei.
	(Thoeithanak 28:27) Hatulatiah cawh tu ei lungsin ang ein, am hna awn am yaak ei phi kuei ein, am mik am buem; oehkhana am mik awn hmuhning u kue, am hna awn yah u ei sue, am lungsin awn yalam u kue, am lat lawah, ka cangsak hei yei sue,” a ti.
	(Thoeithanak 28:28) Khatiein Fanpuhri ein khuifeituei la cawh ei khuuinak phueih hei khoen ein; amni ein phi ngai u eini tila nam shingtei ka ngaih kue,” a tinak hei.
	(Thoeithanak 28:29) Cawh ei thu tu a toek kawn ah, Judah tu chrah kru u ein, ammah taih kru u kue.
	(Thoeithanak 28:30) Paul kha amah ein im vat ein akhana, kum hnih lueng pruetta awm ein, ani ei la law pueng poeng ana dou chrang kue.
	(Thoeithanak 28:31) Fanpuhri ei Ram thuthangni toek ein, Bawi Jesu Chrittei theithang awn ruihnam pueng tu avan oeh thupvap eila, akhaicoeuk la toektah kue.

Romen
Chapter 1
Thuthang Yeinak
	(Romen 1:1) Jesu Chrittei saii, Fanpuhri ei Thuthangni toek eila, thoeila sui yeila, am boei Paul ein;
	(Romen 1:2) Thuciimtu khuiah a sangshingu awn a ruem ah a thukam la kra kue.
	(Romen 1:3) Pumsa vangah tah David cachrah la kra pueng a capa ei mawng ni.
	(Romen 1:4) Sihnak ei a thawhnak on, nim Bawipa Jesu Chrit kha Fanpuhri ei capa tila huham awn Hmueichra Ciim ein a toek.
	(Romen 1:5) Ani awn ani ei Ming ei hamla, pakhui poeng ei hmula yumnak awn thungaih ei amawng toek ei la, a boenak awn thoeithanak nim rah kue.
	(Romen 1:6) Nangmih haw Jesu Chrittei chrang la kra eila a khueutu khuiah nam thum kue.
	(Romen 1:7) Rom khaw ah awm pueng avan, Fanpuhri ein yong na ein chrangciimtu la a khueu hei, Bawipa Jesu Chrit awn nim Pai Fanpuhri ei lamei diimdeinak awn boekhoeknak, nang mi tu ei fan ah awm seh.
Paul Rom La Cehnak
	(Romen 1:8) Alammala, nam van ei ham la Jesu Chrit awn Fanpuhri ka boe na kue, hatulatiah nam yumnak ei amawng leidek fan ah thang kue.
	(Romen 1:9) Ka Hmueichra awn a Capa ei thuthangni ka toek ein ka bi peek ei Fanpuhri ein ka taiirue poeng ah oeh kan hnih he u shing kue.
	(Romen 1:10) Ahnu soeih la Fanpuhri ein thawhhmong kom nangmih eila ka lodhei yeila ka taiirue kue.
	(Romen 1:11) Hmueichra peek duen avang aphai kan pe u kom, nam uep khoeng eila kan hmuhlue he u kue.
	(Romen 1:12) Khacawkha, kei yei yumnak awn nang mih, nangmih ei yumnak awn kei, afeitu apum ci ei yumnak awn tha nim peek kruah nim hraam ei.
	(Romen 1:13) Koeinautu, khuifeitu ei la, acoeih ka bih khoen mueihla, nangmih eila phi ka bih coeinak eila, a laklak ah nangmih eila law eila ka tuen ein phi, tuboeih hrila ni mah pueng awm khiik kue tikha, oeh shing la nam om ei oeh ka ngaih kue.
	(Romen 1:14) Kei kha Khui awn chrang prak tu, hmushing pueng awn aru ang tu eila lei ka tah kue.
	(Romen 1:15) Khatiein, kei yein, Rom khaw ah nam awm pueng eila phi thuthangni toek ei ka ngaih khiik kue.
	(Romen 1:16) Thuthangni toek eila oeh ka yaak kue, hatulatiah khacawkha yum pueng poeng ei khuuinak eila Fanpuhri ei huham la kra kue, alammala Judah, khakon na khuifeitu ei ham la kra kue.
	(Romen 1:17) Hatulatiah, "Yumnak awn dueng pueng hring eila" thuciim ah alaw mueihla, yumnak ah yung pueng Fanpuhri ei duengnak yum eila thuthangni awn dang kue.
Fanpuhri Ei Hnicim Thueinak
	(Romen 1:18) Fanpuhri oeh yum pueng avan awn oeh dueng pueng chrangtu ein oeh aduengdai la thutak mana pueng tu ei fan ah, Fanpuhri ei kodhednak fankhaw lamei dang law kue.
	(Romen 1:19) Hatulatiah hatu on naw a mawng shing u ei la Fanpuhri ein amni shingsak hei ein; Fanpuhri ein am shingnak ei prang pe hei kue.
	(Romen 1:20) Hatulatiah leidek tuei prang ein oeh dang eila, akra coeinak, khacawkha ani ei aloet huham awn Fanpuhri la akranaktu awn akhaila dang kue, a prang tham tu awn shingtei la kra kue. Khatiein oeh ngaihsim hei hlottei la kra ue.
	(Romen 1:21) Fanpuhri shingte u ein phi, Fanpuhri la ani oeh doenkham u ein oeh boena u kue, khanaphi vangvei oeh ngaihtueh coei u ein akhawloela krah u kue. Am lungsin hmuep ein angtaam u kue.
	(Romen 1:22) Hmushing pueng la ngaikru u ein phi, chrang ang la krah u kue.
	(Romen 1:23) Oeh thecoeipueng Fanpuhri ei hluengtainak kha thecoeipueng chrang hring, vatu, khisatu awn yawih coei pueng ei muei mueihla, am prang.
	(Romen 1:24) Khatiein am pumsa apum awn apum thekhakruna u eila, Fanpuhri ein proksakpueng cukciknak lungsin pe hei kue.
	(Romen 1:25) Fanpuhri ei thutak coeilainak awn thawnghlai u ein, tueiprang pueng rawk u ein tueiprang ei bibi u ein beh u kue. Fanpuhri aloet la, a kamawmseh. Amen.
	(Romen 1:26) Khacawh la Fanpuhri ein hroigapnak ei cukciknak la ap hei ein; am nutongtu ein thumcam man kha oeh thumcam la hlat u ein ip awm u kue.
	(Romen 1:27) Akhamueihboe la tongpa tu ein nutaawnih om man thumcam rawk u ein cukciknak ein ui hei ein ammah ip awm u kue. Tongpa awn tongpa oeh koihvaih puengla, am kralah, am thoihphu kha, am pumsa awn yook u ei.
	(Romen 1:28) Fanpuhri oeh am shing hrienak on, oeh bi eisue bi u ein akhamueihla am kralah, Fanpuhri ein didamnak luhna na u eila ap hei kue.
	(Romen 1:29) Oeh duengdai nak, thedkhad nak, yakhlue aihnak, athe, phuem khuep nak, ngonkru nak, rahkru nak, thuficoei leh nak, thueisei nak, preinprumnak tu avan awn be khuep u kue.
	(Romen 1:30) Dedan nak, Fanpuhri thueiseinak, cawngkru nak, chrangom nak, khoehhrah nak, athe binak, nupai thu oeh ngaihnak.
	(Romen 1:31) Khaw lingaihka la om nak, betak la oeh om nak, oeh yong krunak, oeh renkrunak.
	(Romen 1:32) Akha mueih la awm pueng tu sikhin u kue ti la Fanpuhri ei thutoek shing u ein phi, am kra doeng la oeh krah ein, akhamueihla kra pueng tu alat la tha pe u kue.
Chapter 2
Fanpuhri Ei Duengdai Nak
	(Romen 2:1) Khatiein chrang thu chra pueng nangmih ha u phi, ngaihsim nak oeh awm ei, afei thu nam chranak awn nam ah ni nam dikru; akhamueihla nammah thu ni chra u ei.
	(Romen 2:2) Akhamueih la awm pueng tu ei fan ah Fanpuhri ein thutak awn thu a chra ei nim shing kue.
	(Romen 2:3) Khatiein, Aw nang chrang, cawh na ngaihtueh aw, akhamueihla na awm ein hret, akhamueihla awm pueng tu thu na chra kha, Fanpuhri ei thuchranak ah na phrong ei yaw?
	(Romen 2:4) Fanpuhri ei rinatnak ein, an yutsak oeh shing la, lungsau nak awn uehnak awn rinat renngai nak atoeloep hatu la oeh na hmoe eine?
	(Romen 2:5) Khanaphi nam hlangom nak awn oeh nam yut kha, Fanpuhri ein adueng la thu a chranak, kodhednak hnuep ah, nammah ei hamla kodhednak nam khoep kue ne?
	(Romen 2:6) Fanpuhri ein chrang poeng a bi mueih la chreng law hei yei.
	(Romen 2:7) Hauphi thana ein binitu bih ein hluengtai nak awn doenkham nak, khoengloet pueng tu yap pueng ah aloet hring nak pe hei yei.
	(Romen 2:8) Khanaphi amah ei ngaih doeng yap ein thutak oeh ngai ein, oeh adueng ngai pueng kha, kodhednak awn thueisei yei.
	(Romen 2:9) A the bi pueng chrangtuei ham a kodhednak awn khawvuuk khui khanak hmuh u ei. Judah tuei hamla awm ma kom khanei Khuituei hamla phi awm ei.
	(Romen 2:10) Khanaphi ani bi pueng poeng dimnak awn doenkhamnak awn hluengtainak awm ei. Judahtuei hamla awm ma kom khanei Khuitutuei hamlaphi awm ei.
	(Romen 2:11) Hatulatiah Fanpuhri ein ha u ei mikhmai phi oeh boen kue.
	(Romen 2:12) Thukhoen kala kah pueng tu phi thukhoen kala di u ei. Thukhoen shinglang ein kah pueng kha thukhoen awn thuchra ei.
	(Romen 2:13) Thukhoen ngai dued pueng kha Fanpuhri ei hmaiah dueng pueng la oeh kra kue; thukhoen awn bi lou pueng kha dueng pueng la kra kue.
	(Romen 2:14) Khuifeitu thukhoen oeh tah u ein phi, thukhoen ning awn am bilawh hei, thukhoen oeh tah u ein phi amni ei ham la thukhoen la kra kue.
	(Romen 2:15) Thukhoen ei a ngaih am lungsin ah ruk dangsak u kue. Ani athe am shingnak ein phi a dueih puei, am ngaihtuehtu ein kat a puk hei mueihla, a dueih puei hei.
	(Romen 2:16) Jesu Chrit awn chrang tu ei aduem la, am bitu, Fanpuhri ei thuchra law hnuep ah, thuthangni ka toek mueihla thuchra ei.
Thukhoen Awn Judah
	(Romen 2:17) Judah kam mingna kue nam ti pueng thukhoen ah nam suhngang ein Fanpuhri awn nam khoeh hrah kue.
	(Romen 2:18) A yak hlue na shing la akra ah, hatuaw ahlueng soeih dangsak, hatulatiah nang kha thukhoen awn coeithangla na krakue.
	(Romen 2:19) A mikmue lamtoeng pueng la nam shing krula akra ah, hmuep khuiah awm pueng tuei ham la vaangnak la na kra kue.
	(Romen 2:20) Aru tu tukkik pueng, amoduei tikkhik pueng, thukhoen awn hmushing nak, thutak, nam tah khoen kue.
	(Romen 2:21) Khatiein, nangmih afei nam coei ein nammah oeh nam coei kru kue ne? Oeh ruuk eila thu nam toek ein nam ruh kue ne?
	(Romen 2:22) Oeh luiluk ei nam ti ein nam luiluh kue ne?Arup nam tueihleh ein beekim nam ruttep aw?
	(Romen 2:23) Thukhoen awn nam khoehgah ein, thukhoen nam phreh kue, Fanpuhri nam thena kue ne?
	(Romen 2:24) "Nang mih ei om la khuifeituei hmuhah Fanpuhri ei ming poeisai u kue tila thuciim ah ruh u kue.
	(Romen 2:25) Thukhoen nam hrui la akra ah, vuendawng red kha aphu awm kue. Thukhoen nam phred la akra ah, vuendawng nam red kha oeh red lani akra.
	(Romen 2:26) Khatiein vuendawng rednak oeh bi pueng chrang ein thukhoen ei ngaih ahruila akra ah, vuendawng red pueng chrang mueihla oeh ngai yeine?
	(Romen 2:27) Pumsa vuenmawng oeh red kom phi, thukhoen a hruila akra ah, nangmih thu oeh ni chra u ei num? Caawnruk thukhoen nam tah ein vuenmawng nam red ein phi, thukhoen phreh pueng la nam kra kue?
	(Romen 2:28) Hatulatiah pungvang awn dang pueng, apungla pumsa vuenmawng red pueng kha Judah chrangla oeh krakue.
	(Romen 2:29) Khanaphi Caawnruk la oeh kra kom. Hmueichra awn akhuivang ei lungsin vuenmawng redpueng kha, Judah chrang la kra kue. Ani ei thangsak kha chrangvang eila oeh krah ein, Fanpuhri ei lamei la kra kue.
Chapter 3
Fanpuhri Awn Betak
	(Romen 3:1) Khatiah Judah la kranak hatula memang ngai yei? Vuenm awn gred la aphu hatu num a om?
	(Romen 3:2) Apoeng ah a nuila awm kue. Lammacuek ah, Fanpuhri ei thutu yumpangsak hei kue.
	(Romen 3:3) Avang ein oeh a yumla akra ah, hatumueihla kra ei? Oeh am yumnak awn Fanpuhri ei betak oeh phreh ei, phre ei yaw?
	(Romen 3:4) Oeh phreh hlottei! Chrang poeng coei lai kom phi, Fanpuhri tang pueng la, nim hmu ngai yei. "Na thutoek kha dueng ein thu na chra lawah na noeng kue" tila thukhoen ah am ruk mueihla.
	(Romen 3:5) Oeh nim duengnak awn Fanpuhri ei duengnak dangsak kue, hatumueihla nim toek ei? Fanpuhri kodheh kom vuuk an hmuhsak u kah, oeh dueng pueng la kra ei yaw? (Hnicim mueihla ka toek.)
	(Romen 3:6) Khamueihla oeh kra ei! Khamueihla akra ah, Fanpuhri ein hawmueihla leidek thuchra ei?
	(Romen 3:7) Ka coeilainak awn Fanpuhri ei betak ahluengtaisak taoe la akra ah, hatula kei tuboeih duetta chrang ka mueihla thu nan chra?
	(Romen 3:8) Hatula chrang tu ein "Ani a lawnak eila athe nim bi ee "Oeh kam toek ni toek sak u ein an poeisainak u.” Khamueihla toek pueng kha dimaih seh.
Adueng oeh Awm
	(Romen 3:9) Khatiah hatu mueihla? Amni la nim veh ngai yaw? Oeh kra he kue; hatulatiah Judah awn khuifei avan thoih khuiah nim om kam toek khoen kue.
	(Romen 3:10) “Ha u phi a dueng oeh awm kue, apum phi oeh awm kue.
	(Romen 3:11) Ha u ein phi oeh yalam kue, ha u ein phi Fanpuhri oeh yap kue.
	(Romen 3:12) Avan lam hmang u ein, hatula oeh mawng u kue. Athen bipueng ha u phi oeh awm kue, apum phi oeh awm kue.
	(Romen 3:13) Am ronaw vuihmun mueihla anhr ein, am lei awn coeilai u kue. Am lei ah ruii yei khang awm kue.
	(Romen 3:14) Am rong runkhuen thaiphr awn akawnbe ein khakhakhing kue.
	(Romen 3:15) Si soisak eila, am khawleh voeih he kue.
	(Romen 3:16) Am lam ah dinak awn rengnak awm kue.
	(Romen 3:17) Diimnak lam oeh shing u kue.
	(Romen 3:18) Am mik ah Fanpuhri krihnak oeh soenghe kue,” tila thuciim ah ruk mueihla kra kue.
	(Romen 3:19) Hatu phi thukhoen ei toek tila toek pueng poeng kha, thukhoen ei kaiah awm kue tila shing u, khatiein rong poeng muep ah dekchrang avan Fanpuhri ei hmaiah thuchra eila kra kue.
	(Romen 3:20) Khatiein thukhoen ein kat ni shingsak u ein. Ani ei hmaiah, ha u phi thukhoen hruinak awn mikhmuh la oeh dueng hlottei.
Yumnak Awn Duengnak Rah
	(Romen 3:21) Khatiein tuboeih, Sang shingu awn thukhoentu ein an shingsak u kha, thukhoen kala duengnak Fanpuhri ein dangsak khoen kue.
	(Romen 3:22) Jesu Chrit yumnak awn Fanpuhri ei duengnak rah tila yum u pueng ei hamla kra kue. Ahanak oeh awm kue.
	(Romen 3:23) Hatulatiah chrang poeng katnak bih ein Fanpuhri ei hluengtai nak oeh phala di u kue.
	(Romen 3:24) Jesu Chrittei boenak awn hruei ein duengnak ni pe dued u kue.
	(Romen 3:25) Fanpuhri ein asi yumnak awn reenak la dangsak khoen kue. Fanpuhri ei uehnak awn aruem ei katnaktu rawk ein, a duengnak adang eila, comueihla a bi.
	(Romen 3:26) Amah phi adueng mueihla, tuboeih poet a duengnak a dangsak kha Jesu yum puengtu phi a duengsak hei yeila, a bi la kra kue.
	(Romen 3:27) Khatiah khoehgah nak haw la awm ei? Rokkhoen la kra kue. Hatu thukhoen on num rok? Thukhoen hruinak awn ne? Ka, Thutak yumnak awn rok la kra kue.
	(Romen 3:28) Chrang apum kha thukhoen hrui la oeh krah ein yumnak awn duengnak la sut la panguep.
	(Romen 3:29) Fanpuhri kha Judahtuei Fanpuhri doengla ne akra kaw? Ani kha khuifeituei Fanpuhri laphi oeh kra aw? Oe, Khuifeituei Fanpuhri laphi kra kue.
	(Romen 3:30) Ani ein yumnak awn vuenm awn gred pueng awn yumnak awn vuen mawng oeh red pueng an pahnih duengsak rawipueng Fanpuhri kha apum ni.
	(Romen 3:31) Khatiah yumnak awn thukhoen nim phe ei ne? Oeh phe ei! Oeh ni ei, thukhoen nim uep sak ei.
Chapter 4
Yumnak Awn Abraham Duengnak
	(Romen 4:1) Khatiah Abraham ei mawng hatumueihla nim toek ei. Sisa awn nim pupai yein hmu aw?
	(Romen 4:2) A bi awn Abraham duengnak a hmuh la akra ah, khoehgah eila krah ein phi, Fanpuhri ei hmaiah oeh awm kue.
	(Romen 4:3) Thuciim ein hatu a toek, "Abraham ein Fanpuhri yum ein, khacawhkha ani ei duengnak la hmoe pe kue."
	(Romen 4:4) Chrang apum bibi ein, a chreng kha peekduen la oeh kra ein, a bi phu ni a rah.
	(Romen 4:5) Chrang apum bi oeh bih ein phi, chrangthe dueng sak pueng a yum. Khacawh ei yumnak kha, a duengnak la hmoe kue.
	(Romen 4:6) Akhamueihla, chrang apum ei bi bi oeh toek la, Fanpuhri ein chrang duengla, a taak ei youthen David tein haw ana toek kue:
	(Romen 4:7) "Am bi paraptu ngaihsimnak rah u pueng awn; am boeunak bu peknak rah pueng tu ei youthen kue.
	(Romen 4:8) "Bawipa ein a kat hatula oeh a hmoepeek a youthen kue" a ti.
	(Romen 4:9) Cawh ei youthen kha, vuenm awn gred u pueng ei ham aw, oeh red u pueng ei ham aw?" Abraham ei yumnak kha duengnak la hmoepe kue,” nim ti.
	(Romen 4:10) Khatiah khacawh hatumueihla a hmoe? Vuenmawng a redkon ah num? Oeh a redpha num? A red kon la oeh krah ein, oeh a redpha ah rah kue.
	(Romen 4:11) Vuenmawng oeh a redpha ah, yumnak awn duengla, shingnak ei neknak vuen mawng ani ein rah kue. Khanavah vuenmawng oeh red la yum pueng avan ei pai la ani kra hning ei.
	(Romen 4:12) Ani kha vuenmawng red doeing pueng la oeh krah ein, vuenmawng oeh a redpha ah, nim pai Abraham ei yumnak khawleh hrui u pueng awn vuenmawng red u pueng ei pai la kra kue.
	(Romen 4:13) Leidek rou la kra ei thukam kha, thukhoen awn Abraham awn a canau tu ei la oeh law ein, yumnak ei duengnak awn ni am rah.
	(Romen 4:14) Thukhoen hrui pueng tu ei rou la akra ah, yumnak asuilam oeh awm kom thukam phredteila kra ei.
	(Romen 4:15) Thukhoen ein kodhednak law puei ein, thukhoen oeh a om nak ah, huenkaunak phi oeh awm kue.
	(Romen 4:16) Khatiein, thukam kha yumnak awn lawh ein, khacawhphi boenak awn kra law kue, khatiein a canau tu avan ei hamla, thukhoen hrui u pueng doing la oeh krah ein, nim van ei pai la kra pueng, Abraham ei yumnak ta pueng tu ei ham la phi prang la kra kue.
	(Romen 4:17) "Khui poeng ei pai la kan prangkhoen kue" tila am ruk mueihla. Ani ein Fanpuhri a yum kha mikhmuh la nim van ei pai la ani krakue, chrangsitu hringnak pe hei ein oeh awm pueng ikoeih omsak pueng kha Fanpuhri ni.
	(Romen 4:18) “Na canau akhayat la kra ei a tinak" kha, ngaihuep pei la oeh kra pueng. Abraham ein yumnak awn a ngaihuepnak ei dong ah, khuipoeng ei pai la tang kue.
	(Romen 4:19) Yumnak ah atha oeh natsak ein, a khawkum phra, a lawnak awn amah ei pumsa kha, a sii la ngai ein, Sarah ei caim phi sikhoen kue.
	(Romen 4:20) Khanaphi, Fanpuhri ei thukam ueyawna ein, a yumnak oeh krumkaisak ein, yumnak ah bau ein Fanpuhri hluengtai kue.
	(Romen 4:21) Fanpuhri ein Thu a kamnak ah, hatu phi ani ein a bi hningnak awn avan kuem sak ei tila yum killing kue.
	(Romen 4:22) Khatiein a yumnak awn "ani kha chrang duengla a taak".
	(Romen 4:23) "Chrang dueng la a taak" tila ruk kha ani ei ham doing la oeh kra kue.
	(Romen 4:24) Sihnak ei nim Bawipa Jesu thawhsak kue tila yum pueng mingmihtu avan Fanpuhri ein nim dueng pueng la ni tah u kue.
	(Romen 4:25) Ani kha nim kat la sih ein, nim duengdainak eila hring ein thou khoen kue.
Chapter 5
Diimnak Awn Yeinak
	(Romen 5:1) Khatiein, yumnak awn nim dueng khoen nak awn nim Bawipa Jesu Chrit kha Fanpuhri awn nim reenak la kra kue.
	(Romen 5:2) Cawh ei a boenak khuiah yumnak awn nim duei ein, ani awn etnak coei nim rah kha. Ngaihunak awn nim yei kom Fanpuhri ei hluengtainak nim paiyeng kruei.
	(Romen 5:3) Khacawh doing la oeh krah ein, khuikhanak nim hmuh aphi nim yeikrai ye, khuikhanak ein uehnak om sak kueti nim shingtei.
	(Romen 5:4) Uehnak ein ninak dangsak ein, ninak ein ngaihunak a om sak.
	(Romen 5:5) Ngaihunak ein tha oeh nat sak kue, hatulatiah Fanpuhri ein nim lungsin khuila Hmueichra Ciim awn a yongnak hlon ein ni pe khoen u kue.
	(Romen 5:6) Ngaihu kala nim om poetta, akhinkha law ah, oeh yum pueng ei hamla Chrih sih kue.
	(Romen 5:7) Chrangni ei hamla siei chrang awm haw ei suete, chrangdueng ei hamla siei reeng kue.
	(Romen 5:8) Khanaphi Fanpuhri ein chrangka la nim om hnuiah, mingmih ei hamla Chrih a sih awn a yongnak dangsak kue.
	(Romen 5:9) Tuboeih ah, a si awn ni duengsak khoen u ein, ani awn Fanpuhri ei kathednak ah, hatuyatnum khuuinak nim hnuiah taoe hei kaw.
	(Romen 5:10) Hatulatiah Fanpuhri ei raii la nim kra hnuiah, a capa ei sihnak awn Fanpuhri awn nim ree bai la akra ah, nim reekhoen pueng tu doengtah, a hringnak awn khuuinak nim hmu ngai yeini.
	(Romen 5:11) Cawh doengla oeh krah ein, tuboeih ani awn reenak nim rah kon ah, nim Bawipa Jesu Chrit awn Fanpuhri ah nim yeikri ei.
Adam Awn Sih Chrih Awn Hring
	(Romen 5:12) Khatiein, chrang apum ei kat awn leidek fan ah katnak lawh ein, kat awn sih, akhamueihla sihnak chrang van eila sut kue, hatulatiah chrang van thoih kue.
	(Romen 5:13) Thukhoen oeh a om pha ah, leidek fan ah kat awm khoen kue. Thukhoen oeh a ompha ah, kat oeh pukpai kru u kue.
	(Romen 5:14) Khantupangah phi Adam eika Moses hrila sihnak ein kruem kue. Adam ei kat mueihla oeh ka pueng haw kruem kue. Adam kha law bai yei chrang nuetnak la kra kue.
	(Romen 5:15) Khanaphi ayoe la peek kha katnak awn oeh toeng kue. Hatulatiah apum ei kat awn ada sih kue, Fanpuhri ei boekhoeknak awn Jesu Chrit, chrang apum ei boenak awn law pueng peekduen kha adoem ei fan ah awm ngai yei.
	(Romen 5:16) Chrang apum ei katnak kha peekduen awn oeh toeng kue. Chrang apum akat la thuchranak awn di ein phi, ayoela peekduen ein tah, thoihnak ada haw duengnak la ceh puei kue.
	(Romen 5:17) Chrang apum ei katnak on, apum ei om la sihnak ein an kruem u la akra ah, chrang apum Jesu Chrit awn boekhoeknak adoem awn duengnak peekduen rah u pueng ein hringnak kruem ngai taoe u eini.
	(Romen 5:18) Khatiein, chrang apum ei katnak awn chrang poeng thuchranak a hmuh mueihla, chrang apum ei duengnak awn chrang van ei hringnak awn apum ei thungaihnak awn chrang poeng duengnak la krasak kue.
	(Romen 5:20) Thukhoen a lawnak awn katnak pung kue. Khanaphi kat pung ein phi, boekhoeknak pung ngai kue.
	(Romen 5:21) Khatiein kat ein sihnak ei duet la, a kruem mueihla, nim Bawipa Jesu Chrittei boekhoeknak awn duengnak ein aloet hringnak duet la kruem kue.
Chapter 6
Kat Awn Sih Chrih Awn Hring
	(Romen 6:1) Khatiah hatumueihla nim toek ei? Boekhoeknak a pung eila kat nim bi toeih ei ne?
	(Romen 6:2) Oeh bi he ei! Kat awn nim sikhoen pueng, khacawh awn hatumueihla nim hring bai yei?
	(Romen 6:3) Mingmih avan Jesu Chrittah Baptisma nim hmu pueng kha, a sihnak khuiah Baptisma nim hmu pueng la oeh nam shing kue ne?
	(Romen 6:4) Khatiein mingmih kha, ani awn cuemhmaih la nim kranak awn a sihnak khuiah Baptisma nim hmukhoen kue. Khatiein Pai yei hluengtainak awn sihnak ei Chrih a thawh mueihla, khatiein mingmih phi hring khawsak thai awn nim hring ei.
	(Romen 6:5) Ani awn nim cicui hlue la akra ah, a sihnak nim mueime na kom, a thawhnak ei myime phi nim mueimenak awn ani awn nim cicui hlottei.
	(Romen 6:6) Pumsa ruem kha laklamtung ah ani awn ngonhmaih khoen, khatiein pumsa ei kat ein huham oeh pe kom, khatiein kattei sai la oeh nim kra bai kue ti shing u.
	(Romen 6:7) Hatulatiah hauphi sikhoen pueng kha, katta phrong khoen kue.
	(Romen 6:8) Tuboeih Jesu awn nim sihmaih la akra ah, ani awn nim hring hmaih kue ti nim yum kue.
	(Romen 6:9) Chrih kha, sihnak ei thoukhoen kue, oeh si bai yei. Ani ei fan ah sihnak oeh tikkhik pueng bai yei tila shing u.
	(Romen 6:10) Sihnak ah a sih kha, chrang van ei hamla, thoih hmok la oet vei sih kue; khanaphi hringnak awn a hringom kha Fanpuhri ei hamla ni a hring om.
	(Romen 6:11) Akhamueihla, Jesu Chrit awn Fanpuhri ei hamla nam hringom kha, thoih ah nam si pueng la, nammah ein shing u.
	(Romen 6:12) Khatiein pumsa ei cukciknak oeh ngaih u, sithe pueng nam pumsa, thoih ah oeh kruem sak u.
	(Romen 6:13) Nam pumsatu oeh dueng pueng kat binak la oeh pe doei u; khanaphi sihnak ei nam hringpueng ein Fanpuhri mah nam pumsa peh u. Adueng binak eila nam pumsa Fanpuhri peh u.
	(Romen 6:14) Hatulatiah thukhoen kaiah oeh nam awm ein, boekhoeknak khuiah nam om khoennak on, nam fan ah katnak ei Saii la oeh awm u.
Duengnak Ei Saiitu
	(Romen 6:15) Khatiah hatumueihla? Boekhoek nak khuiah nim awm ein thukhoen khuiah oeh nim omnak ei dongah nim thoih ei ne? Oeh bi he ei!
	(Romen 6:16) Tamna mueihla ani ei thungaih eila na pum chrang apum ah nam peek vengah, nangkha sihnak la ni ceh puei yei thoih tamna la na kra aphi, duengnak la ni ceh puei yei, thu na ngaih aphi, a thu na ngaih peek ei saii la na kra oeh na shing kue ne?
	(Romen 6:17) Thoih tamna la nam awm ein phi, an ap u theithangnak nam lungsin awn nam ngaih la, Fanpuhri ka boena kue.
	(Romen 6:18) Katta nam phrong ein duengnak ei saii la nam kra law kue.
	(Romen 6:19) Nam khawsak a thadatnak awn hnicim ning awn thu ka toek kue. Nangmih ein nam pumsa oeh ciim pueng awn oeh ni pueng thoih binak eila nam peek khoi mueihla, tuboeih ah ciimcaihnak vangla ni cehpuei u ei duengnak ei saii la pe kru u.
	(Romen 6:20) Kattei saii la nam om poetta, duengnak khuiah nam cou kue.
	(Romen 6:21) Khatiein tuboeih nam yaknak ei tu awn nam om poetta atheihpai hatu num nam rah? Hatulatiah khacatuei aduetnak kha sihnak ni.
	(Romen 6:22) Khanaphi tuboeih kat khuiyei nam cou ein, Fanpuhri ei saii la nam tang kue. Ciim caih nak la an cehpuei u kei theihpai nam rah ein, khacawh ein aloet hringnak krasak kue.
	(Romen 6:23) Hatulatiah thoihphu kha sihnak la krah ein, khanaphi Fanpuhri ein ayoela an peekduen u tah nim Bawipa Jesu Chrit awn aloet hringnak la kra kue.
Chapter 7
Yumnak Awn Chrih Awn Cicuinak
	(Romen 7:1) Koeinautu, thukhoen nam shingpueng ei halani thu ka toek, thukhoen ein chrang a hringkhui doing ah ni a kruem ti kha oeh nam shing kue ne?
	(Romen 7:2) Toeknamaiah thukhoen ein vamah pueng nuta apum a vaa ahring hnuiah pin ein, khanaphi a vaa a sih ah, a vaa awn ruisuipueng thukhoen na ani hoeng kue.
	(Romen 7:3) Khatiein, a vaa ahring poetta chrangfei awn an don la akra ah, ani kha luiluh kue ti u ei; khanaphi a vaa a sih ah, ani kha thukhoen na hoeng kue. Chrangfei awn an don ah phi ani luilupueng la oeh kra kue.
	(Romen 7:4) Khatiein, ka koeinautu, Chrih ei pumsa awn nangmih haw thukhoen ah nam si pueng la prang khoen, Fanpuhri ei hamla nam theihpai yeila, sihnak ei thou pueng ani awn nam don pueng la kra kue.
	(Romen 7:5) Pumsa awn nim om poetta, pumsa ngaihnak lungsin thueng phawng ein, nim pumsa awn sihnak ei theihpai theih eila thukhoen ein bibi kue.
	(Romen 7:6) Khanaphi tuboeih, ni pin u pueng ah nim sihkhoennak awn caawnruk ei thuruem la oeh kra ein Hmueichra ah athaila nim bi eila, thukhoen na nim phrong khoen kue.
Thoih AwnTuk
	(Romen 7:7) Khatiah hatumueihla nim ti ei? Thukhoen kha thoihnak ne? Oeh kra he kue! Khanaphi thukhoen oeh a awm ei sueah, katnak oeh ka shingtei sue. Thukhoen ein, "Oeh na naikra ei,” oeh a ti ei sueah, nainak ei mawng oeh ka shingtei sue.
	(Romen 7:8) Khanaphi katnak ein, thupeek awn umpawng la ein, avan naikra eila lungsin ah akra sak. Thukhoen oeh a om ah katnak sih kue.
	(Romen 7:9) Thukhoen kala khaw ka satepueng, thupeek alaw ah, katnak hring ein, ka sih kue.
	(Romen 7:10) Hringnak ei thupeek kha, ka sihnak eila akra ka hmuh kue.
	(Romen 7:11) Thoihnak kha, thupek awn umpawng la ein, ni theina ein, ni ngon kue.
	(Romen 7:12) Khatiein, thukhoen ciim kue, thupeek ciim ein dueng ein nih kue.
	(Romen 7:13) Khatiah ni pueng kha kei yei ham la sihnak la kra ei yaw? Oeh kra he ei! Thoih kha thoih la adang ei la, thukhoen awn thoih kha thoih la adangnak ei la, athen awn kei ah sih nak om sak kue.
Nei Rawi Tuknak
	(Romen 7:14) Thukhoen kha Hmueichra vang eila nim shing kue, khanaphi kei kha pumsa chrang la ka krah ein, thoih tamna khuila yoi kue.
	(Romen 7:15) Hatu ka bi, oeh ka mhat kue. Hatulatiah ka bihlue oeh ka bih ein; ka thueinak kha ka bih kue.
	(Romen 7:16) Oeh ka bihlue ka biah, thukhoen ni kue ka ti ein, thukhoen ka nguem puei kue.
	(Romen 7:17) Khatiein tuboeih, coh bi pueng kha oeh kei ni, ka khuiyei thoih ein ni a bi.
	(Romen 7:18) Ka khuiah ani oeh a om ka shing kue, khacawkha ka pumsa khuiyei nei la kra kue. Ani ka bi hlue ein phi, oeh ka bihning kue.
	(Romen 7:19) Hatulatiah ani ka bi hlue ein oeh ka bih kue, oeh ka yaak hlue athe ka bih kue.
	(Romen 7:20) Khanaphi oeh ka bi hlue ka biah, kei yein oeh ka bih ein, ka khuiah awm pueng thoih ein ni a bi.
	(Romen 7:21) Ani bi ei ka ngaih ah, thukhoen awn ka khuiah athe a om ka hmuh kue.
	(Romen 7:22) Ka khuiyei chrang ein Fanpuhri ei thukhoen awn yeikrai yei yahlue kue.
	(Romen 7:23) Khanaphi ka pumsa ah awm pueng thukhoen afei ka hmuh ein, ka hnun khuiyei thukhoen awn rakkru nih kue, khacawh ein ka pumsa khuiah awm pueng thoih thukhoen saii khui la kra eila ni chrum kue.
	(Romen 7:24) Bawngbai khuikhapueng chrang la ka kra kue! Cawh ei pumsa sihnak ah ha u ein ni khuui yei?
	(Romen 7:25) Nim Bawipa Jesu Chrit awn Fanpuhri ka boena he kue! Khatiein, ka lungsin awn Fanpuhri ei thukhoen bi pueng la ka krah ein phi, ka pumsa awn thoih thukhoen bi pueng la ka kra kue.
Chapter 8
Hmueichra Awn Hringnak
	(Romen 8:1) Khatiein tuboeih Jesu Chrit ta awm pueng tu thuchra hei yeila oeh krakue.
	(Romen 8:2) Hatulatiah Jesu Chritta awm pueng kha Hmueichra hringnak thukhoen sihnak awn thoih thukhoen na ni hoengsak khoen u kue.
	(Romen 8:3) Thoihnak pumsa awn thukhoen oeh thamah ein oeh a bi hning ah, thoihkeng nak awn pumsa thoihchra nak la Fanpuhri ein amah ei capa vun tuei law kue.
	(Romen 8:4) Khanavah pumsa awn khaw oeh sak ah, Hmueichra awn khawsak eila, duengnak ein thukhoen awn a kuek nim khuiah kuem ei.
	(Romen 8:5) Pumsa ei ngaih awn khawsa pueng tu ein pumsa ngaihnak lungsin tah u ein phi, Hmueichra ngaihnak awn khawsa pueng tu ein tah, Hmueichra ngaihnaktu tah u kue.
	(Romen 8:6) Hatulatiah pumsa ngaihnak kha sihnak la krah ein phi, Hmueichra ngaihnak kha hringnak awn dimdeihnak la kra kue.
	(Romen 8:7) Hatulatiah pumsa lungsin kha Fanpuhri awn hnuthun kruh ein; Fanpuhri ei thukhoen ah oeh ap kru u ein; oeh apkru hlot he u kue.
	(Romen 8:8) Pumsa awn awm pueng ein Fanpuhri oeh yeisak hning kue.
	(Romen 8:9) Khanaphi, Fanpuhri ei Hmueichra nangmih ah a om tangla akra ah, pumsa awn oeh nam awm kom, Hmueichra awn nam awm ei. Ha u phi Chrih ei Hmueichra oeh nam taak la akra ah, ani oeh ta hlottei.
	(Romen 8:10) Thoih awn nam pumsa sih kom phi, Chrih nam khuiah a om la akra ah, duengnak awn nam Hmueichra hring kue.
	(Romen 8:11) Sihnak ei Jesu thawhsak pueng ei Hmueichra nam khuiah a om la akra ah, sihnak ei Jesu thawhsak pueng ani ein, nam khuiah awmpueng a Hmueichra awn si thei pueng nam pumsa hringnak pe ei.
	(Romen 8:12) Khatiein, koeinautu, maton nim tah kue, pumsa ngaihnak awn hring eila, pumsa chrang la oeh nim kra kue.
	(Romen 8:13) Pumsa ngaihnak awn nam hringla akra ah, nam si ei; khanaphi Hmueichra awn pumsa bitu na ngon ah, nam hring ei.
	(Romen 8:14) Fanpuhri ei Hmueichra ein a chruisawi chrang poeng kha Fanpuhri ei catu la kra kue.
	(Romen 8:15) Krihnak saii la ni ruedbai u ei hmueichra oeh nam rah ein, catang la kranak ei Hmueichra ni nam rah. Ani awn "Appa! Pai!" ti la nim khueu kue.
	(Romen 8:16) Hmueichra amah ein nim Hmueichra awn Fanpuhri ei cala nim kra shingsak kue.
	(Romen 8:17) Ca la kra on, rou phi rah, Fanpuhri ei rou la nim kra kue. Ani awn vuuk nim hmuhmaih tangla akra ah, hluengtainak phi nim rahhmaih ei, Chrih awn rou nim panghmaih ei.
Hmai Lam Hluengtainak
	(Romen 8:18) Tuboeih poet tei khuikha nak tu kha hmai la mingmih ah dang law ei hluengtai nak awn mueihah hatula oeh mawng pueng la ka ngai kue.
	(Romen 8:19) Atueiprangtu ein Fanpuhri ei catu am dangnak ei niin ngaihunak tangkiik awn ngoeng u kue.
	(Romen 8:20) Hatulatiah tueiprangtu didamnak la am sut kha, ammah ei hrueila oeh krah ein, krasak hei pueng ei ngaih la kra kue.
	(Romen 8:21) Ngaihunak kha tuei prang pueng amah ein, didamnak saii ah, hoengsak hei kom, Fanpuhri ei catuei hluengtai nak khuila ahoenghoei la lut u ei.
	(Romen 8:22) Tueiprang tu avan tuboeih duet a mawcanak ei natnak awn kouprang krip u pueng la nim hmat kue.
	(Romen 8:23) Codu doeng la oeh krah ein, Hmueichra theihcuek la nim kra pueng nimmah haw, a catu la nim kranak awn nim pumsa khuuinak ngoengsou nak awn lungsin khuila nim kouprang kue.
	(Romen 8:24) Coh ei ngaihunak awn khuui la nim krakue. Mikhmuh ngaihunak kha ngaihunak la oeh kra kue, hatu phi hmuhkhoen kha ngaih u ei yaw?
	(Romen 8:25) Khanaphi oeh nim hmuhpha nim ngaihu la akra ah, uehnak awn nim ngoeng ei.
Chrih Awn Nim Noeng
	(Romen 8:26) Akhamueihla, nim thadodnak ah Hmueichra ein ni bom u ein; hatumueihla nim taiirue ei oeh nim shing poetta, Hmueichra amah ein thu awn oeh toek hlot thuuk pueng kouprang nak awn nim hamla a thoehchrah.
	(Romen 8:27) Nim lungsin yap pueng Fanpuhri ein, Hmueichra lungsin shing ein, Fanpuhri ei yaakhlue awn koek eila, chrangciimtuei ham la thoehchrah kue.
	(Romen 8:28) Fanpuhri yong na pueng awn a buenak mueihla, a khue hei yei, am ninak eila, Fanpuhri ein atoengla, avan bisak hei kue.
	(Romen 8:29) Hatulatiah koeinautu ada ei hmuah, ani kha cacuek la, a kranak eila, a shingkhoentu kha, a capa ei muei awn toeng u eila som hei ein, a boei hei khoen.
	(Romen 8:30) A boei heitu kha, a khueu hei; a khueu heitu kha, a duengsak hei; a duengsak heitu kha, a hluengtaisak hei.
	(Romen 8:31) Khatiein cawhtu hatumueih la nim toek ei? Mingmih ei hamla Fanpuhri akra ah, ha u ein ni tu hning u ei?
	(Romen 8:32) Amah ei capa haw oeh vangna ein, nim van ei hamla pe pueng ein, ani awn a toeng la avan poeng ayoe la ni pe u ei la oeh kra aw?
	(Romen 8:33) Fanpuhri ei hruei heitu ha u ein kattei yaw? Fanpuhri ein duengsak khoen kue.
	(Romen 8:34) Khacawh thuchra pueng kha ha u num? Jesu Chrih kha sih ein, khacawh doing la oeh krah ein, hringnak awn thou ein, Fanpuhri ei patvangah ngoi ein mingmihtu ei hamla taiirue kue.
	(Romen 8:35) Chrih ei yongnak awn ha u ein ni taai u ei? Reengkhaih nak, vuukhmuh nak, thekhanak, tawigainak, apruitangla omnak, krihnak, krihsaknak, cimca, awn naw?
	(Romen 8:36) "Nangmih ei hamla hnuep ei hnuet sihnak kam od ein, mingmih kha ngon ei to mueihla ni tah u kue,” tila am ruk mueihla.
	(Romen 8:37) Ka, cawh tu avan ni yong na u pueng awn noengnak atung awn nim noeng pueng la kra kue.
	(Romen 8:38) Sihnak, hringnak, fanchrangtu, khawramtu, mikhmutu, lawbaiyeitu, huhamtu.
	(Romen 8:39) Ahlueng, athuuk, tueiprang, afei, hatu ein phi, nim Bawipa Jesu Chrih awn awm pueng Fanpuhri ei yongnak awn oeh ni taaisak hlot u ei ti ka hmat kue.
Chapter 9
Israel Ham Luecoei Nak
	(Romen 9:1) Chrih awn thutak kan then u, ka rail a oeh kra kue. Hmueichra Ciim ein ka hmatkrunak ei ni hmat sak kue.
	(Romen 9:2) Ka lungsin khui ah kodhednak anui awn ka ayoe loet kue.
	(Romen 9:3) on kan tai kom runkhuennak Pumsa ah ka pacatu awn ka koeinautuei hamla, Chrih hmuh ei hrila ka ngaih kue.
	(Romen 9:4) Amni kha Israeltu la krah u ein, a catu la krah u kue; Amni kha cala kranak, hluengtainak, paipitu, thukhoentu, thukamtu, beekim ah beeknak awn rah u kue.
	(Romen 9:5) Pupaitu haw amnitu ni am koe nak, pumsa awn Chrih kha amni ei lamei lawh ein, ani kha avan nei fanah Fanpuhri la krakue; youthen peloet loe u oe! Amen.
	(Romen 9:6) Khanaphi Fanpuhri ei thukha kru pueng la oeh ka ngai kue. Israel nei Son law pueng avan Iseael la oeh krah u kue.
	(Romen 9:7) Abraham ei sonlaw u ein phi Abraham ei ca la oeh kra u kue. "Khacawh kha Issac awn kra law ein nam cason ei a ming la kra kue."
	(Romen 9:8) Fanpuhri ei catu kha pumsa canautu la oeh kra kue, khanaphi thukam canautu kha Abraham ei casontu la kra kue.
	(Romen 9:9) Cawhkha thukam thu la krakue: "Acawh ei niin ah thengkum ka lawbaiah, Sarah tongpa la ca ei."
	(Romen 9:10) Oeh khacawh doeng, Rebecca phi, nim pai Issac chrang apum awn yuva nih ein aphila pooi kue.
	(Romen 9:11) Oeh an hmipha heah, ani athe hatu oeh an bipha he ah, Fanpuhri ei buenak awn hrueinak a dueih theinak eila kra kue, bibi la oeh kra ein khueu pueng ein a toek kha:
	(Romen 9:12) "Agaam ngai kha, amaw ei bibi ei" tiein nuta a toek.
	(Romen 9:13) "Jacob ka yongna ein Esau ka thuei na kue," ti la rukkhoen awm kue.
	(Romen 9:14) Khana hatumueih la toek ei? Fanpuhri oeh dueng kue ti ei yaw? Oeh ti he ei!
	(Romen 9:15) Moses a toek, "Ka boenak hlue ha u phi ka boena ei, ka ren hlue ha u phi ka ren ei,” a ti.
	(Romen 9:16) Khatiein chrang ei yaakhluenak awn dongconnak ah yung pueng la oeh krah ein, Fanpuhri ei rennak heni.
	(Romen 9:17) Thuciim ein Pharo a toek, "Leidek fanah ka ming a thang ei ka buenak awn nang ah ka titheinak ka dangsak ein kan yoekkaih kue,” a tinak.
	(Romen 9:18) Khatiein ha u phi a yaak hlue ren ein, ha u phi a yaak hlue hlangtaisak kue.
	(Romen 9:19) Khatiah nang mih tu ha u ein phi, hatu la atuboeih duet chrangthoih pueng la a hmuh? Ani ei yak hlue taihhlotpueng ha u awm ei? nam ti ei.
	(Romen 9:20) O chranghring, Fanpuhri ei thu na taih pueng nang ha u num? Prangtham ein prang pueng ei haala, "Hatu la cawhmueihla nan prang?” ti na ei yaw?
	(Romen 9:21) Am thep ein amdek koe na pueng la oeh kra aw? Am dek a vang kha chrang poeng ein a veih la a hmang ein la oeh thep aw?
	(Romen 9:22) Fanpuhri ein a kodhednak thekom, a huham a dangsak hlue awn didam eila prang ei amtu lungsau awn anuila, a ueh heiah hatu toek kei awm ei yaw?
	(Romen 9:23) Am hluengtai yeila aruem ah a soemphran hei, rennak rah u pueng amtuei fan ah, hlueng tai bawimang nak prang tham pe hei kue.
	(Romen 9:24) Judahtu doeng ei lamei la oeh krah ein, khuifeituei lamei phi, a khueu mingmih haw hatumueihla nim awm ei?
	(Romen 9:25) Hosea cabu ah a toek mueihla: "Oeh ka chrangtu ka chrang tila ka khueu hei kom, oeh ka yongnak nutatu, ka yongnak ka ti na hei yei."
	(Romen 9:26) Ka chrangtu la oeh nam kra kue, ti la Fanpuhri ein a toeknak hmun ah awm u pueng, amni kha ahring Fanpuhri ei ca tila khueunak kralaw ei tila lawh kue.
	(Romen 9:27) Isaiah ein phi Israel tu ei mawng ana toek: "Israel nei catu ammi kha tuilikeng ei lairuenkruk law u kom phi apoihtu doeng ni a khui heikaw.
	(Romen 9:28) Hatulatiah Bawipa ein leidek fanah thuchra kom, aduetnak ayangla phasak ei,” a ti.
	(Romen 9:29) Isaiah ein comyihla ana toek: "Ahluengtai soeih Bawipa ein canautu oeh a poih sak kei sueah, Sodom mueih nim law kue, Gomorrah awn nim toeng ngei,” a ti.
Israel Nei Oeh Tangnak
	(Romen 9:30) Khatiah hatumueihla toek ei? Duengnak, oeh hrui pueng khuifeitu ein duengnak am rah, khacawh ei duengnak yumnak awn am rah.
	(Romen 9:31) Khanaphi duengnak thukhoen hruipueng Israeltu thukhoen awn oeh phahlot u kue.
	(Romen 9:32) Hatula oeh am pha? Yumnak awn oeh hruila, bibinak awn hrui u kue, "Lumnak lung" fanah lum u kue.
	(Romen 9:33) "Boen u, nan pueng lung awn tuknak lung Zion na ka ta kue, Ani yum pueng ha u phi yaraunak oeh hmu ei" ti la rukkhoen awm kue.
Chapter 10
Thu Yum Awn Khuuinak Law
	(Romen 10:1) Koeinautu, nang mih ei ham la Fanpuhri eila ka taiiruenak hlue lungsin kha nangmih ei khuuinak la kra kue.
	(Romen 10:2) Amni kha hmushingnak ah thana u peng la oeh kra ein fanpuhri ei ham la thueikhang o kue.
	(Romen 10:3) Fanpuhri ei duengnak mawng oeh hmat u ein ammah ei duengnak auep eila yap u ein Fanpuhri ei duengnak ah oeh ap kru u kue.
	(Romen 10:4) Yum pueng avan ei duengnak eila Chrih kha thukhoen ei duetnak la kra kue.
	(Romen 10:5) Moses ein, “Thukhoen ah yum pueng duengnak awn hring awm pueng chrang kha, khacawh ei duengnak awn hring eila rukhoen kue,” a ti.
	(Romen 10:6) Khanaphi yumnak ah yum pueng duengnak ein: "Na lung khuila, ha u fanla kaii yei? (Khacawhkha, Chrih am krum law puei yei la toek hluenak) oeh ti.
	(Romen 10:7) Oehkhana, ha u dek khuila luttei? (Sihnak ei Chrih thawhsak ei ti nak hlue) oeh ti,” a ti.
	(Romen 10:8) Khacawh hatumueihla toek ei? Thu awn nam yoe kru kue. Nam rong awn nam lungsin ah awm kue. Khacawh kha yumnak thukam toek la kra kue.
	(Romen 10:9) Nam rong awn Jesu Bawi ni nam tiei. Sihnak ei Ani Fanpuhri ein thawhsak kue, ti nam lungsin awn nam tangnak ah khuuila nam kra ei.
	(Romen 10:10) Chrang apum ein a lungsin awn a yum ah duengnak la sut ein, a rong awn a toek ah khuuinak la sut kue.
	(Romen 10:11) Thuciim ein, "Hauphi ani yumpueng hmaithuinak oeh hmuei,” a ti.
	(Romen 10:12) Thuciim ein, Judah awn khuifei an lakah halangnak oeh awm kue, khacoh ei bawi boe kha van ei bawi la kra kue. Ani khueu pueng avan ei fan a bawimangnak adoem pe hei kue.
	(Romen 10:13) Hatulatiah "Ha u phi Bawipa ei ming khueu pueng khuuinak la sut ei," a ti.
	(Romen 10:14) Khatiah oeh yum pha pueng ein hawmueihla ani ei Ming am khueu vei? Oeh am yaakah hawmueihla yum law u ei?
	(Romen 10:15) Chrang oeh am tueihpha ei chrueih hawmueihla am toek ei? Thuthangni law puei pueng ei khaw hawtukruk la, a tou!" tila ruk awm kue.
	(Romen 10:16) Khanaphi, thuthangni am van ein oeh ngai u kue. Isaiah ein, "Bawipa, kam toek ha u ein yum ei?,” a ti.
	(Romen 10:17) Yumnak kha yaaknak awn lawh ein, Chrih ei thu yaak la kra kue.
	(Romen 10:18) Khanaphi ka toek, atangla oeh yapha u kue ne?  Yakhoen u kue. "Amni eiawikha leidek avan ah pueii ein, am thu leidek aduetnak hrila sutkhoen kue."
	(Romen 10:19) Khanaphi ka toek, bai yai Israeltu ein oeh shingtang u kue ne? Moses ein a toek cuek, "Ram la oeh dueiphapueng awn kan uenensak kom, yaaklamnak oeh ta pueng ram awn kaw kanthedsak ei," a ti.
	(Romen 10:20) Isaiah ein lingperet ein a toek, “Oeh ni yap u pueng ein ni hmuh u ein, ka mawng oeh doed u puengtuah ka dang kue,” a ti.
	(Romen 10:21) Khanaphi Israeltuei hamla a toek, "Thu oeh ngai pueng awn taihthe pueng tu ei hamla hnuep ei hnuet ka kut ka soeng kue,” a ti.
Chapter 11
Israel Poih
	(Romen 11:1) Khanei, Fanpuhri ein a chrangtu hnoed hei kue ne? ti la ka doed tah, oeh hnoed hei he kue! Kamah phi Israel chrangni, Abraham cason, Benjamin pakhui la ka kra kue.
	(Romen 11:2) Fanpuhri ein a shingte a chrangtu oeh hnoed hei kue. Elijah ein Israeltu oeh ngaih hei ein a taiirue ei mawng thuciim ah am ruk oeh nam shing kue ne?
	(Romen 11:3) "Bawipa, na Sangshingu ngon u ein, na kroeng haw phreh u kue, kamah doeng ka poih ein, ka hringnak yap u kue," a ti.
	(Romen 11:4) Khanaphi Fanpuhri ein hatu on num a hlan? "Baal nei hmaiah oeh khudong u pueng chrang phra chrihkip ka hamla ka khoem kue,” a ti nak.
	(Romen 11:5) Akhamueih boela, atuboeih aphi, Fanpuhri ein a boenak awn a hruei chrang apoihtu awm u kue.
	(Romen 11:6) Khanaphi khacawh kha aboenak la krah ein, bibinak la oeh kra he kue, khacawhla oeh akra ah, boenak kha boenak hela oeh kra ei.
	(Romen 11:7) Khatiah hatumueihla? Israel tu ein yap u ein, oeh rah u kue, a hrueitu ein ni khacawh am rah, apoihtuei lungsin a hlangsak.
	(Romen 11:8) “Fanpuhri ein ngamnak Hmueichra pe hei ein, mik ein oeh hmuh kom, hna ein oeh a yaak eila, atuboeih duet pe hei kue,” tila thuciim ah rukla kra kue.
	(Romen 11:9) David tein phi, am capawi kha dong awn thang la kra kom, am kruktoengnak awn am khawsak phu yooknak la kra seh.
	(Romen 11:10) Am mikphi hmuep kom oeh am hmuh thei yei on, am cing khun seh,” a ti.
Apramtu Duentawm Nak
	(Romen 11:11) Kan toek bai u ei, oeh thou bai hlot u eila kruh u kue ne? Oeh kra he kue! Am phuem hring eila, am bi thoih on, khuifeituei la khuuinak sut law kue.
	(Romen 11:12) Khanaphi am ni ei bithoih kha dekchrang tu ei bawimang nak awn am kruktoeng nak kha khuifeituei bawimang nak la akra ah, amni ei kuempoeng nak kha hatu kruk la bawimang nak la kra sak taoe ei!
	(Romen 11:13) Khanaphi nangmih khuifeitu kan then u. Kei kha khuifeituei hamla thoei la ka kra hnuiah, ka bi adoem ka bih kue.
	(Romen 11:14) Ka ramchrang ka pueitu ein hatumueih la an phuemnak u ka phi, avang khuuinak awn am om eila cuehconnak awn atoela ka bi lou kue.
	(Romen 11:15) Hatulatiah amni ei hnoednak awn leidek chrangtuei khawtseng nak la akra ah, am dou ta oe ei sueah, sihnak ei hringnak la oeh kra ei ne?
	(Romen 11:16) Amacuek vaipi keek aciimla akra ah, vaipi alum phi ciim ei. A aciim la akra ah, apramtu phi ciim ei.
	(Romen 11:17) Khanaphi apram avang tu am hnget la akra ah, nangmih, Olive singthetu, amni ah duen la nam krah ein, amni awn nam ruisuinak awn Olive singpra apri ni paiyeng u kue.
	(Romen 11:18) Khatiein apram feituei la oeh khoehgah u, nam khoehgah la akra ah, coh na thuem ei, nang ein a yungtha oeh na pe ein, a yung ein ni nang tha an peek.
	(Romen 11:19) Khatiein, "apramtu am hngetnak awn ka duenkru thei kue,” na ti ei.
	(Romen 11:20) Na tang kue, oeh am yumnak awn hnget u ein, nam yumnak awn nam duei kue. Oeh cawngkru u na kri u.
	(Romen 11:21) Hatulatiah Fanpuhri ein apramtangtu haw oeh avangnak ah, nangmih oeh nih vangna u ei.
	(Romen 11:22) Khatiein Fanpuhri ei chrang aboecam nak awn a krungkha ngaihueth u, kruhpueng ei hamla krih eila krakue, Fanpuhri ein nangmih ni boecam na u ein, ani ei boecamnak ah nam om toeih ei, oeh khana nangmih haw ni tupit u ei.
	(Romen 11:23) Amni phi, oeh yum la oeh am om toeih la akra ah, amni duentawm hei yei ni. Fanpuhri ein duentawmsak bai hei hningkue.
	(Romen 11:24) Nangmih Olive singthe ni tupit u kom, coh ei Olive singtun fanah an duen u kah, coh ei Olive singtu kha Olive singah duen thei ta oe u eini.
Israelpoeng Khuuinak Hmuei
	(Romen 11:25) Koeinautu, cawh ei thuthuk oeh shing la nam awm ei oeh ka yahlue kue. Nammah nam ngakkrunak oeh a om eila, khuifeitu ei niin oeh a kuep pha hrila, Israeltu am lunghlang ei ni.
	(Romen 11:26) Khanaphi Israel avan khuuinak hmuei. Cawhmueihla ruk, "Zion lamei khuui pueng law ei. Ani ein Jacob pakhui yei oeh yum pueng hnon hei yei.
	(Romen 11:27) Cawhkha amni awn paipi ka bini, am thoihnak ka lawh pe hei yei."
	(Romen 11:28) Thuthangni awn boen a tah amni kha nangmih ei raii la awm u ein phi, hrueinak vang awn boennata paitu awn yongnak rah u kue.
	(Romen 11:29) Hatulatiah peekduentu awn Fanpuhri ei khueunaktu phe eila oeh kra kue.
	(Romen 11:30) Nangmih haw ayanla Fanpuhri ei thu oeh nam ngai ein phi, tuboeih thu oeh am ngaihnak awn rennak nam rah kue.
	(Romen 11:31) Khatiein nangmih ah rennak a taak mueihla, amni phi rennak am rah eila, tuboeih thu oeh ngai u kue.
	(Romen 11:32) Fanpuhri ein chrang avan a ren eila, chrang avan thu oeh am ngaih ei la a kuep hei.
Fanpuhri Thangsak U
	(Romen 11:33) Aw, Fanpuhri ei hmushing nak awn shingtheinak bawimang nak dung tangkik he kue! Oeh hmathlottei la thu achra awn oeh hmathlottei a cehnak lampuei kha!
	(Romen 11:34) Hauein Bawipa ei lungsin hmatkhoen aw, ha u ein num a ngaihtueh puei?
	(Romen 11:35) Fanpuhri ein a thungsah bai yeila, ha u num ani peta man pueng?
	(Romen 11:36) Hatulatiah avan poeng kha ani ei lamei, ani awnani ei hamla, kraboeih kue. Aniah hluengtai nak aloetloela awm seh! Amen.
Chapter 12
Ahring Lucik
	(Romen 12:1) Khatiein koeinautu, Fanpuhri ei rennak awn a hring lucik awn aciimla kengtaihnak, Fanpuhri ein adou veila, nam pum nam peek eila, kan cuehcon u, khacawhkha nam Hmueichra awn beeknak nam bi la kra kue.
	(Romen 12:2) Cawh ei leidek mueime oeh thoem u, nam lungsin athaila hlat u, khanavah Fanpuhri ei yak hlue hatulah kra kue ti nam the hlottei, khacawkha ni pueng awn douveitu awn kuem poeng pueng la kra kue.
	(Romen 12:3) Aboenak awn kei an peek nangmih kan toek u: Ha u phi nam ngaihkru khinla hlueng ngai yeila nammah oeh ngai kru u. Akhinkhala ngaihtueh tengchram u, Fanpuhri ein a pumci awn koek eila yumnak ni pe u kue.
	(Romen 12:4) Nim Pumsa apum ah apram ada a om mueihla, chrangmi avan ei huentat oeh toeng kue.
	(Romen 12:5) Khatiein mingmihtu ada kha, Chrih ah pumoet la nim kra kue, chrangmitu apumcila nim kra ein nim koe kruna kue.
	(Romen 12:6) Aboenak awn an peek u peekduen ahaha nim tah kue, apum ciah an peek u mueihla nim bi hei yei. Chrang apum thutoek peekduen a rah la akra ah, a yumnak awn koek eila, ani ein khacoh cung seh.
	(Romen 12:7) Bihbi a hmuh la akra ah, bibi seh; theithangnak rah pueng ein thei hei seh.
	(Romen 12:8) Coeicod thapeknak rah pueng ein coeicodseh. Voetvai pueng bomcemnak hmu pueng ein cueihceng nak awn peta hei seh. Toengpang nak rah pueng ein thana kom kruemnak ah toengpang seh. Renngainak rah pueng ein thahluenak awn ren ngai seh.
Yawngnak
	(Romen 12:9) Atangla yawngkruna u. Hatu phi athe tueih u. Hatu phi ani panguep u.
	(Romen 12:10) Koeinautuei yongkrunak awn a pum awn apum yong kru na u. Apum awn apum um u na ngak kru u.
	(Romen 12:11) Oeh dam u na Hmueichra awn roengtha u, Bawipa ei bibi u.
	(Romen 12:12) Ngaihunak awn yei u, nam khawdeng khuikha lawah lungsau awn ueh u. Taiirue khiik u.
	(Romen 12:13) Voetvaipueng chrangciimtu doekd om hei u. Yin athen la yinleina u.
	(Romen 12:14) Ni hnep u pueng youthen peh u; oeh thuithawh u na youthen peh u.
	(Romen 12:15) Yeikrai u pueng awn yeikrai hmaih u na, kiukrap u pueng awn kiukrap hmaih u.
	(Romen 12:16) Apum awn apum ruihkrunak lungsin awn awm u; oeh cawngkru uh, am lungnem pueng tu awn khotseng u. Hmuhmatnak ka tah kue tila oeh ngai kru u.
	(Romen 12:17) Ha u ei thed phi athe awn oeh thungsah. Chrang van ei hmuh la ni pueng ngaihna u na bih u.
	(Romen 12:18) Akra hningah, avan awn adiimla nam awm ei nammah ah yungpra kue.
	(Romen 12:19) Yawng nak pueipotu, nammah ein phu oeh nam tuk he ei. Fanpuhri ei kodhednak hmun taak peh u. Cawhmueih la ruk awm kue. "Kei yein ni phu ka tuk lawh ka sou kaw," tila Bawipa ein a toek.
	(Romen 12:20) Khanaphi na raii buh a tawiah, buh bei, tui a hraiah, a awk ei pe; hatulatiah khamyihla nam bi kha, a lu fanah meitak nam soem la kra kue.
	(Romen 12:21) Athe ein oeh ni noeng kom, athen awn athe noeng oe.
Chapter 13
Kruem Pueng Ngei Thungai
	(Romen 13:1) Chrang van ein titheinak awn kruem u pueng ei thungai u. Hatulatiah Fanpuhri ein oeh a som la titheinak oeh awm ei, tuboeih titheinak ta pueng tu phi Fanpuhri ein ni a som hei.
	(Romen 13:2) Khatiein ha u phi titheinak ta pueng oeihtaih pueng kha Fanpuhri ei thutoek oeihtaih pueng la krakue. Akhamueihla taih pueng kha amah awn amah thuchra kru puengla kra kue.
	(Romen 13:3) Anila awm pueng ei hamla kruem upueng krih eila oeh kra ein, athe bi u pueng ein ni krih eila akra. Kruem u puengtu oeh krih ei na yahlue aw? Hatu phi athen mah bi, kruem u pueng ei ngaknak na rah ei.
	(Romen 13:4) Hatulatiah athen nam bi eila, ani kha Fanpuhri ei saii la kra kue. Khanaphi hatu phi athe na bi la akra ah, na krih ei. Ani kha, akhawloela cimbah pueng la oeh kra kue. Athe bi puengtu kodhednak awn phutu u pueng, Fanpuhri ei bibitu la kra u kue.
	(Romen 13:5) Khatiein an sukbek u kei doing la oeh krah ein, shingkrunak lungsin awn kruemnak khuiah nam awm ei ngaih kue.
	(Romen 13:6) Khatiein kruem u pueng coh ei cong nam peek hei kha Fanpuhri ei bibi la am kranak awn amni ein comueihtu betak la am bi la kra kue.
	(Romen 13:7) Hatuphi nam peek khin avan pe u. Nam cawngkhin ha u phi cong nam peek ei. Apungtai look pueng apungtai nam peek ei. Krihphra pueng ha u phi krih u. Ngakphra pueng ha u phi ngak u.
Yawngnak Awn Benak
	(Romen 13:8) Apum awn apum yongkrunak oeh toek la ha tu lei oeh tah u. A imteng yong na pueng kha thukhoen kuem sak pueng la kra kue.
	(Romen 13:9) "Oeh na luiluuk ei, chrang oeh na ngon ei, oeh na ruk ei, oeh na naikra ei" tiei thukhoen awn afei thkhoen kha: "Namah na yongkrunak mueihla na imteng yongna tiei thuah avan cuiboeih kue."
	(Romen 13:10) Yongnak ta pueng ein a imteng ei thednak ei oeh bi kue. Khatiein yongnak kha thukhoen kuem sak pueng la kra kue.
	(Romen 13:11) Niin shing u na, cawhmah bi u, ihnak ei nam letnak ei niin pha khoen kue; hatulatiah nim yumlaw cuek ei lata tuboeih khuuinak ein ni et u kue.
	(Romen 13:12) Khawhmuep boeih law tom ein, khodhai lawhlue kue. Khatiein hmuep khuiyei om ih bilawhtu afeila nim takom, vangnak ei licimtu awn nim sakseh kru ee.
	(Romen 13:13) Khawdei yei mueihla athen la nim khawsa kom, yusaknak awn ruireknak, sisa ei ngaih awn theihkaihnak, tukvoknak, phuem nak tu nim phengta kom.
	(Romen 13:14) Bawipa Jesu Chrih nim suisa ee, pumsa ei cukciknak oeh ngaihtueh u.
Chapter 14
Athavoet Awn Athamah
	(Romen 14:1) Tuboeih yumnak ah thavoet pueng dou u, amah ei ngaihtuehtuei mawng oeh taihkru u.
	(Romen 14:2) Chrang apum kha a yumnak awn a poeng ai haw ei, thadod pueng apum ein an ca doeng ai kue.
	(Romen 14:3) Avan poeng ai pueng chrang apum ein oeh ai pueng oeh hmusup seh, oeh ai ein yeih pueng ein phi ai pueng oeh prein seh, hatulatiah Fanpuhri ein ani dou khoen kue.
	(Romen 14:4) Chrangfei yei tueihlyoih thu na chrapueng nang ha u num? Amah ei bawi hamla, duei ein akruk, ani duei yei, bawipa ein ani dueih sak hning kue.
	(Romen 14:5) Chrang apum ein hnuepfeitu lata hnuepoet kha hnuep cim la a ngaih, afei yein hnuep poeng toeng kue a ti. Chrangvan amah ei ngaih tueh la kra seh.
	(Romen 14:6) Ha u phi khawhnuep ngoeng pueng kha bawipa ei hamla ngoeng kue. Ha u phi ai pueng kha Bawipa ei hamla ai ein, Fanpuhri boena kue; ha u phi oeh ai pueng kha Fanpuhri ei hamla oeh ai ein Fanpuhri boena kue.
	(Romen 14:7) Mingmih ha u phi amah ei ham la oeh hring ein, ha u phi amah ei hamla oeh sih kue.
	(Romen 14:8) Nim hring aphi, Bawipa ei hamla nim hring ei, nim sih aphi Bawipa hamla nim si ei. Khatiein nim sih aphi, nim hring aphi Bawipa ei koe la nim krakue.
	(Romen 14:9) Cawh ei duetnak kha Chrih sih ein hring bai kue, a hring awn a si an pahnih ei bawi la kra kue.
	(Romen 14:10) Khanaphi nang, hatu la na koeinau thu na chra? Khakonna, hatula na koeinau na hnepkreem? Fanpuhri ei ngoihnak hmaiah thuchra eila mingmih avan nim duei yei.
	(Romen 14:11) "Bawipa ein, ka hringom mueihla ka hmaiah avan nam khudawng ei, lei poeng ein Fanpuhri thangsak ei," tila ruk awm kue.
	(Romen 14:12) Khatiein mingmih apumci nimmah ei mawng Fanpuhri nim then ei.
	(Romen 14:13) Khatiein apum awn apum thu oeh nim chrakru bai ye, khacawh ei hungah, lam ah ha u ein phi a koeinau vei kruknak ei awn lumnak ei oeh biseh.
	(Romen 14:14) Amah awn amah oeh ciim pueng hatu oeh a om, Bawi Jesu awn ka hmat ein ka yakhai kue; khanaphi ha u ein phi hatu phi oeh ciim pueng la, a ngaihah hatuphi ani ei hamla oeh ciim kue.
	(Romen 14:15) Nang ei awk ai la na koeinau vei lung a natta, nangkha yongnak awn oeh na ceit pueng la kra kue. Ani ei hamla Chrih a sihnak ei dongah na awk ai awn ani oeh ngon thep.
	(Romen 14:16) Khatiein nangmih ein athen la nam ngaih hatuphi chrang ein athela oeh ngai se.
	(Romen 14:17) Hatulatiah Fanpuhri ei ram kha awk awn ai la oeh krah ein, Hmueichra Ciim ah yeinak awn diimnak awn duengnak la kra kue.
	(Romen 14:18) Ha u phi acawhmueihla Chrih ei bibi pueng kha Fanpuhri ein dou ein chrang ein ngak ei.
	(Romen 14:19) Khatiein diim eila binak awn apum awn apum uep pang kru nak tu pha eila nim hrui ye.
	(Romen 14:20) Awk ai yei hamla Fanpuhri ei bi oeh thedkhad u. Atangla buh avan ciim kue. Khanaphi na ai awn afei na kruksak la akra ah thoih kue.
	(Romen 14:21) Na koeinau vei kruknak eila akra atah, meh oeh ai, yu oeh aw, hatu phi oeh ai kha nih kue.
	(Romen 14:22) Yumnak na taak la akra ah, Fanpuhri ei hmaiah namah ei hamla ta duem. Ha u phi amah ei biawnamah oehthed kru pueng kha youthen chrang la kra kue.
	(Romen 14:23) Khanaphi ha u phi uem oihnak awn ai pueng kha, yumnak awn oeh a ai nak ei dongah, didam na ei. Hatu phi yumnak awn oeh law pueng kha thoih kue.
Chapter 15
Afei Tu Ei Hunglah Manak
	(Romen 15:1) Am tharui oeh awm ein thadodpueng nim thama pueng ein nim ueh kom, nim yeinak doeng ei oeh ngaihtueh ei.
	(Romen 15:2) Mingmih apumci ein a imteng ei yeinak ei awn aninak eila, a uep khoengsak ei.
	(Romen 15:3) Hatulatiah Chrih haw amah ei yeinak oeh bih kue; "Khanaphi nang ni tamphra u pueng ei tamphranak ka fan ah krakhoen kue," tila ruk mueihla.
	(Romen 15:4) Ayanlamei amna ruk hatu phi mingmih coeicodnak la am ruk; khatiein uehnak awn thuciim ei thapeknak awn nim ngaih u eila.
	(Romen 15:5) Tuboeih Jesu Chrittei hnuhrui la nam kra mueihla, Fanpuhri ei an peek u uehnak awn thapeknak awn apum awn apum lungoet la kranak ni pe u seh.
	(Romen 15:6) Khanavah nim Bawipa Jesu Chrittei pai Fanpuhri lungoet awi apum hlaw u na hluengtai u.
	(Romen 15:7) Khatiein, Fanpuhri ei hluengtainak ei la Chrih ein nang an dou mueihla, apum awn apum dou kru u.
	(Romen 15:8) Hatulatiah Chrih kha Fanpuhri ein paitu a peek ei thukam a uep eila thutak ei hungah vuendongred nak ei tamna la akra kan then u kue.
	(Romen 15:9) Arennak awn khuifeitu ein Fanpuhri am kueitou hning ei la. Cawhmueihla am ruk, "Khatiein khuifeituei hmuah nang kan kueihchrah kom, na ming la lah ka sa ei."
	(Romen 15:10) Leng ein a toek, "Aw khuifeitu a chrangtu awn yeihmaih u."
	(Romen 15:11) Leng ein, "Nangmih khuifeitu avan ein Bawipa thangsak u, chrang poeng ein ani ngak seh."
	(Romen 15:12) Isaiah ein a toek bai, "Khuifeitu kruem eila, Jesse ei pra conlaw ei. Khuifeitu ani awn ngaihunak tah u ei," a ti.
	(Romen 15:13) Tuboeih Hmueichra Ciim ei huham awn, ngaihunak awn nam bekhuep eila, yumnak awn diimnak awn yeinak poeng awn Fanpuhri ein ngaihunak awn ni be sak u seh.
Paul Khuifeituei La Bibinak
	(Romen 15:14) Ka Koeinautu, nang mih awn ruisuipueng la, nangmih kha nikroepnak awn nam be ein, hmumhatnak poeng awn nam be kue, apum awn apum nam coeicawtkru hning kha, kei kamah ein haw ka hmat kue.
	(Romen 15:15) Khanaphi Fanpuhri ei lamei a boenak awn kei an peek, nam thuem bai ciei ka ngaihnak awn avang linglainak awn kan ruklaw u kue.
	(Romen 15:16) Khuifeituei la Jesu Chrittei bibi chrang la ka kra mueihla, Hmueichra Ciim ein ciimcaihsak hei ein douvei la kra pueng khuifeituei kengtaihnak ap eila, Fanpuhri ei thuthangni toeknak ah taiirue bi ka bi kue.
	(Romen 15:17) Khatiein Fanpuhri awn ruisuipueng poeng ah khoehgahnak ei a mawng Jesu Chrit awn ka hmuh kue.
	(Romen 15:18) Khuifeitu ei bilawh omihnak awn thulangnak ah Thu am ngaih eila, Chrih ein kei awn a kuemsak ei thala, hatu phi ka ling ein oeh ka toek kue.
	(Romen 15:19) Fanpuhri ei Hmueichra huham on, coeinaktu awn shingnaktu bi la kra kue. Khatiein Jerusalem awn Illyricum yungkeu gila Chrih ei thuthangni ka toekboeih kue.
	(Romen 15:20) Khatiein Chrih ei Ming oeh am yaakphanak la, thuthangni toek eila ka buekhiik kue. Khanavah chrang ei tung a lingnak teah im oeh ka sa ei.
	(Romen 15:21) "Oeh am then heitu ein yah u kom, oeh ya pueng tu ein yalam u ei," tila rukhoen u kue.
	(Romen 15:22) Cawh ei a mawng awn nang mih eila ka law ei la ni oed laih laih kue.
Paul Rom Ceh Ei Tuennak
	(Romen 15:23) Khanaphi tuboeih, cawh ei ram ah ka binak ei hmun oeh hoeng bai ein, nangmih eila law ei ka yakhluenak khawkum sou law he kue.
	(Romen 15:24) Spain ram la ka ceh lawah, ka pah lawkom nim hmuhkru eila ka ngaih u ein ahlim la, asoeng nim om kon ah, nangmih ei bomnak awn akhalam la ka ceittei.
	(Romen 15:25) Khanaphi tuboeih, Jerusalem ei chrang ciimtu coei yeila ka ceittei.
	(Romen 15:26) Hatulatiah Macedonia awn Achaia ram chrangtu ein Jerusalem ei chrang ciim tu ei khawdeng tu cueihcengnak awn soengdou hei u kue.
	(Romen 15:27) Akhamueihla bi ei yahlue u aw. Oe, amni atangla maton na hei u kue. Judahtuei am Hmueichra youthen khuifeitu am teiseng hei la akra ah, am youthen khawhthemtu Judahtu am paiyeng hei yei maton awm kue.
	(Romen 15:28) Khatiein cawh ei maton ka riip konna, coh ei theihpai am rah kon ah tah, nangmih eila ka law kom, Spain ram la ka ceittei.
	(Romen 15:29) Nangmih eila ka lawah, Chrih ei youthen awn abela ka lawei ka shing kue.
	(Romen 15:30) Tuboeih koeinautu, khawvuk ka hmuhnak awn keiyei hamla Fanpuhri eila nim taiirue hmaih eila, nim Bawipa Jesu Chrih awn Hmueichra ei yongnak awn kan thoeh u.
	(Romen 15:31) Judah ram ei am yum eila mah u pueng ei kutta ka phrong kom, Jerusalem ei chrangciimtu ein ka bibi am doutheinak eila taiirue u.
	(Romen 15:32) Khanavah Fanpuhri ei yaakhlue awn nangmih eila yeinak awn ka law kom, nam chrangboemtu tharui thai nam rah ei.
	(Romen 15:33) Tuboeih, Fanpuhri ei diimdeih kuempoeng nak nam van ah awm se. Amen.
Chapter 16
Kutpang Nak
	(Romen 16:1) Cenchrea khaw chrang boem ei tueiyoih nim be Phibe ani la nam coei yeila kan ap u kue.
	(Romen 16:2) Ani kha Bawipa ming awn chrang ciim la dou u, hatu phi nam bom ei a ngaih poeng bom u. Ani ein chrang adoem he bomcem ein, kei haw ni bom kue.
	(Romen 16:3) Jesu Chrih ei bi kam bi hmaih pueng Prisca awn Akhuila, an kutpang u.
	(Romen 16:4) Ka hingnak hamla an huei haw dun nih ein, kei doing la oeh krah ein khuifei chrang boem avan ein anni kam boena rawi kue.
	(Romen 16:5) An im ah kruum u pueng chrang boemtu haw am kut pang u. Asia ram ah Chrih ah a lung thawng cuek pueng kha yongnak, Epenetus a kutpang u.
	(Romen 16:6) Nangmih ei hamla khuei he pueng Mary a kutpang u.
	(Romen 16:7) Thong kam krumhmaih ein ka paca rawi, krunias awn Andronicus an kutpang u. Anni kha thoeituei hmuah an ming thang pueng la kra nih kue. Chrih ah kei la, ana awmma nih kue.
	(Romen 16:8) Bawipa ah ka yongnak Amplitus a kutpang u.
	(Romen 16:9) Chrih ah kam bibi puei Urbanus awn ka yawng nak Stachys an kutpang u.
	(Romen 16:10) Chrih ah noek dahnak rah ein thana pueng Chrihca tang, Apelles a kutpang u. Aristobulus imkhui bung am kutpang u.
	(Romen 16:11) Ka paca, Herodion a kutpang u. Bawipa ah awm u pueng, Narcissus imkhuibung am kutpang u.
	(Romen 16:12) Bawipa ei bi thana nih pueng, nuta rawi Tryphena awn Tryphosa an kutpang u. Bawipa ei bi atoela tha na he ein ka yongnak Persis  a kutpang u.
	(Romen 16:13) Bawipa ah hruei la kra pueng (A mingthang) Rufus awn a nawi, ka nawi la kra pueng an kutpang u.
	(Romen 16:14) Asyncritus, Phlegon, Hermes, Patrobas, Hermas awn awmhmaih u pueng koeinautu am kutpang u.
	(Romen 16:15) Philologus awn Julia, Nereus awn a beawn Olymbus, am ni awn awm hmaih u pueng chrangciimtu am kutpang u.
	(Romen 16:16) Apum awn apum aciim la mok kru u. Chrih ei chrangboem tu avan ein kut ni pang u kue.
	(Romen 16:17) Koeinautu, nangmih tu ah prengtainak awn lammamnak, nam theithang awn hnuthunkruei la, kra sak pueng tu ngaih na u, nam roeng hei yeila kan toekhlue u kue.
	(Romen 16:18) Khamueih ei chrangtu kha saiituni, nim Bawipa Jesu ei bi oeh bi u ein, ammah ei bungphuenak ei am thutheinak awn chrang ngak u ein, a lungsin oeh uep pueng theilaina u kue.
	(Romen 16:19) Chrangpoeng ein thu nam ngaih ya boeih u kue. Khatiein nam fan ah ka yeikrai tangkiik kue, khanaphi athennak vangah hmuhmat u, a thevangah oeh hmat pueng mueihla nam awm ei ka ngaih.
	(Romen 16:20) Diimdeihnak Fanpuhri ein oeh soupha kom nam khawpha kai la hnuihnawsak kei ni. Nim Bawi Jesu ei boenak nangmih ah awm seh.
	(Romen 16:21) Ka bibipuei Timothy ein nangmih kut ni pang u kue. Ka pacatu Lucius awn Jason awn Sosipater ein phi kut ni pang u kue.
	(Romen 16:22) Coh ei ca ru pueng, kei, Tertius Bawipa ah kut kan pang u.
	(Romen 16:23) Chrangboem avan awn keini tuicah u pueng Gaius ein kut ni pang u kue. Khawpuei ngui khoempueng Erastus awn kam nau Khuartus ein kut ni pang u kue.
	(Romen 16:24) Nim Bawipa Jesu Chrih ei boenak nam van ei fan ah awm seh! Amen.
	(Romen 16:25) Jesu Chrittei a mawng toeknak awn kei yein ka toek thuthangni awn ni dueihsak hning u pueng ei, a yaak hlue awn a ruempueiah asou he am thup ei thuthuk toek la kra kue.
	(Romen 16:26) Khanaphi tuboeih aloet Fanpuhri ei thupek mueihla Sangshinguei cabu awn a phoeusak khoen. Khui poeng ei chrangtu ein yumnak awn a thu ngai u kom a chruisawi hei yei hmat sak hei kue.
	(Romen 16:27) Hmuhmat pueng Fanpuhri doeng ah, nim Bawipa Jesu chrit awn aloet la hluengtai bawimang nak awm seh. Amen.

1 Korin
Chapter 1
	(1 Korin 1:1) Fanpuhri ei a yakhlue awn Jesu Chrittei Thoei Pawluh, awn nim nau Sosthenes ein.
	(1 Korin 1:2) Korin khaw ei chrangboem awn Jesu Chrit awn ciim u ein, ming mih awn amni ei nim Bawipa, Jesu Chrit tei ming beh u pueng awn atoengla, hmunpoeng ei chrang ciimtuei hamlah,
	(1 Korin 1:3) Bawipa Jesu Chrit awn nim pai Fanpuhri ei lamei dimnak awn boenak nangmiah awm seh.
Boekhoek Ngaknak
	(1 Korin 1:4) Fanpuhri ein Jesu Chrit awn a boenak nangmih an pek u awn ruisui ein Fanpuhri aloetla ka boena kue.
	(1 Korin 1:5) Hmuhmatnak a van awn a poeng toektheinak, ani awn apoengah nam bawimang khoen kue.
	(1 Korin 1:6) Chrih ei mawng kam toek nangmihah uep khoen kue.
	(1 Korin 1:7) Khatiein nim Bawipa Jesu Chrit adanglaw ei nim ngoeng mueihla, nang mih Hmueichra pekduen hatuphi oeh nam hoeuvei.
	(1 Korin 1:8) Nim Bawipa Jesu Chrittei hnueppah pukpainak oeh a om meila, ani ein aduetnak hrila uepsak keini.
	(1 Korin 1:9) Nim Bawipa Jesu Chrit, A capa awn khotseng eila ni khue u pueng, Fanpuhri kha betak la kra kue.
Chrangboem Tainak
	(1 Korin 1:10) Koeinautu, tuboeih nim Bawipa Jesu Chrittei ming awn kan cuehcon u, nam nguemkripla akraah nangmih ah tainak oeh om mei ngaih atoeng lung arui ah nam kuempoeng ei.
	(1 Korin 1:11) Ka koeinautu, nang mih ah vawkkrunak om kue, tila Chloe imkhui chrangtu ein nanghmih awn ruisuipueng ni then u kue.
	(1 Korin 1:12) Ka toekhlueta cawhni: Nangmih apumci ein, "Keita Pawluh vang ei, keita Appollos vang ei, keita Cephas vang ei, keita Chrih vang ei," nam ti kue.
	(1 Korin 1:13) Chrih tairak kaw? Nam hamla laklam ma Pawluh si aw? Pawluh ei ming awn Baptisma nam hmu aw?
	(1 Korin 1:14) Gaius awn Crispus konna nangmih baptisma oeh kan pek u la Fanpuhri ka boena kue.
	(1 Korin 1:15) Khatiein ka mingon baptisma nam hmupuengla haueinphi oeh nam toek hning ei.
	(1 Korin 1:16) Tuboeih Stephana imkhui tuni baptisma ka pek hei; khakonna, hau afei baptisma ka pek oeh ka thuem kue.
	(1 Korin 1:17) Hatulatiah baptisma pela Chrih ein oeh ni tueilaw ein thuthang toek lani an tueihlaw. Chrih laklam tung ah a sihnak oeh akhawloe eila thuthei dued teila oeh kra kue.
Fanpuhri Ei Ahmuhmat
	(1 Korin 1:18) Dimaih hnui u puengei hamla laklamtung ei thuthang kha ruangnak la kra einphi, khuila nim kra pueng ming mihtuei hamla Fanpuhri ei arim awm kra kue.
	(1 Korin 1:19) "Hmuhmat puengtuei hmuhmat nak ka disakkom, ngaihtueh thei u pueng ei ngaitueh nak, ka phe ei,” tila rukkroen awm kue.
	(1 Korin 1:20) Hmuhmat u pueng hawanum am om? Thuciim tikkhik puengtu hawanum am om? Tuboeih poettah toisang thei pueng hawanum am om? Fanpuhri ein leidek hmuhmat nak ruang nak la oeh prang ngaw?
	(1 Korin 1:21) Am hmuhmat awn leidek chrang ein Fanpuhri oeh am hmatteila Fanpuhri ein a hmuhmat nak awn prang ein, arula thuthang toeknak awn yum u ein khuinakla am sutla Fanpuhri yei kue.
	(1 Korin 1:22) Judahtu ein coeifainak thoeh u ein Greektu ein hmuhmat nak yap u kue.
	(1 Korin 1:23) Khanaphi mingmih ein Chrih laklamtungah ngonnak nim toek ein, Judahtu ein krukna u ein khuifeitu ein runa u kue.
	(1 Korin 1:24) khanaphi a khue hei Greek awn Judahtu, an pahnih ei hamla, Chrih kha Fanpuhri ei huham awn Fanpuhri ei hmuhmatnak la kra kue.
	(1 Korin 1:25) Hatulatiah Fanpuhri ei ruu-angnak kha chrangtu ei hmuhmat nak latah hmuhmat ngai ein, Fanpuhri ei thadawt nak kha chrang tuei thamahnak lah thamah ngai kue.
	(1 Korin 1:26) Hatulatiah koeinautu: An khuenak u kei mawng ngaihtueh u. Pumsa ning awn nangmih ah hmuhmat pueng oeh da kue. Ahuham om pueng oeh da kue. A ming thang pueng oeh da kue.
	(1 Korin 1:27) Kha na phi Fanpuhri ein hmuhmattu am yak keila dekfan nei a angtu hruei hei kue. Thamahtu am yak keila dekfan nei thasueitu hruei hei kue.
	(1 Korin 1:28) Taloutuei hmai athuiyeila dekchrangtu ein am hnep, hatula oeh am ngaih, hatula oeh am hmoe, Fanpuhri ein hruei hei kue.
	(1 Korin 1:29) Khatiein Fanpuhri ei hmaiah khoehgah hning ei hau oeh awm kue.
	(1 Korin 1:30) Khanaphi nangmih kha ani ei binak awn Jesu Chrih ah nam uepkhoen kue. Ani kha Fanpuhri ei lamei mingmih ei hmuhmatnak awn duengdainak, cimcaihnak awn thawngchrah nak la kralaw kue.
	(1 Korin 1:31) Khatiein thuciim ma ruk mueihla: "Khoehgah hlue pueng hauphi Bawipa ah khoehgah seh."
Chapter 2
	(1 Korin 2:1) Koeinautu, nangmih eila ka lawah, thutheinak, hmuhmatnak anuipai awn nangmih thuthang oeh kan toek u kue.
	(1 Korin 2:2) Hatulatiah nam eppa ka ompoetta, Jesu Chrih laklamtung ah ngon nei thuthang konna afei hmattei hatu oeh ka ngaihtueh kue.
	(1 Korin 2:3) Khatiein nangmih eila thasueinak, luekuengnak, chretnak anui awn ka law kue.
	(1 Korin 2:4) Ka awi awn ka thutoek kha hmuhmatnak thu awn oeh kan yoekyam u ein. Hmueichra ei huham awnni ka toek.
	(1 Korin 2:5) Khanavah nam yumnak kha hnicim mei hmuhmat nak ah oeh yungkom, Fanpuhri ei huham mah yung ei.
Hmueichra Ei Hmuhmat Nak
	(1 Korin 2:6) Khanaphi kuembe pueng hmula hmuhmatnak thu kam toek einphi, khacawh kha leidek hmuhmatnak la oeh kra ein, leidek kruem u pueng eilah phi oeh kra ein; khamueih kha hatula oeh loeuk ei.
	(1 Korin 2:7) Khanaphi leidek oeh a ompha ah, nim hluengtainak keila, a boeite Fanpuhri ein athup pei hmuhmat nak awn Fanpuhri ei hmuhmat nak athuk awn kam toek kue.
	(1 Korin 2:8) Khacawh ei hmuhmat nak kha leidek kruem u pueng haueinphi oeh hmattei. Hatulatiah am hmattei sueah hluengtai pueng Bawipa vailamtung ah oeh ngon u ei sue.
	(1 Korin 2:9) Khanaphi thucim ma ruk mueihla: "Mik awn oeh hmuh, hna awn oeh yak, chrang lungsin awn oeh ngaihtuehtu kha, ani yawngna u pueng ei hamla Fanpuhri ein avanpoeng soemphran pe kue."
	(1 Korin 2:10) Fanpuhri ein a Hmueichra awn khacawhtu mingmih ah dangsak khoen kue; hatulatiah Hmueichra ein Fanpuhri ei athuktu, avanpoeng yaptham kue.
	(1 Korin 2:11) Hatulatiah amah ei khuiah om pueng chrang ei a Hmueichra konna chrang ei ngaihtueh hmat hning pueng hau nam om maw? Akhamueihla Fanpuhri ei ngaihtueh Fanpuhri ei Hmueichra kalah hauein oeh hmattei?
	(1 Korin 2:12) Tuboeih, Fanpuhri ein ayoela an pek u ikoeihtu hmatnak keila, leidek Hmueichra lah oeh kra ein, Fanpuhri ei lam ei Hmueichra nim rah kue.
	(1 Korin 2:13) Cawhtu ni kam toek, hniciim mei hmuhmat nak thutu awn theithangla oeh kra ein, Hmueichra thutak kha Hmueichra thu awn Hmueichra ei theithang mueihla kam toek kue.
	(1 Korin 2:14) Khanaphi Fanpuhri ei Hmueichra ei ikoeihtu pumsa chrang ein oeh dou vei, hatulatiah ani ei hamla amni kha ang u ein, ani ein oehhmat hei kue, hatulatiah khamueihtu kha Hmueichra awn ni hmatteila akra.
	(1 Korin 2:15) Khanaphi Hmueichra chrang ein avan hmatboeih ein, hauein amah oeh hmat hlot kue.
	(1 Korin 2:16) Haunum Bawipa ei lungsin hmat ein Ani coeicawttaw? Khanaphi Chrih ei lungsin nim ta kue.
Chapter 3
Hringom Nak Ayung
	(1 Korin 3:1) Koeinautu, Chrih ah naucala nam kranak awn Hmueichra chrangtu mueihla oeh kan toek u kom, pumsa chrangtu mueihla kan toek u ei.
	(1 Korin 3:2) Aihramla oeh kra pueng, nam awk kei suktui kan pe u ei. Hatulatiah nangmih ein ahram oeh nam dou hning pha kue. Atangla, tuboeih haw oeh nam dou hning pha kue.
	(1 Korin 3:3) Hatulatiah atu boeih duet pumsa chrangla ni nam kra hun. Hatulatiah phuemnak awn nam rakku ein, pumsa chrangla oeh nam kra aw? Chrang mailaitu mueihla ni khaw nam sa puenglah oeh kra aw?
	(1 Korin 3:4) Hatulatiah apum mein, "Kei Pawluh vang eini a ti," afei yein, “Kei Apollos vang ei,” a ti. Chrangduedtu lah oeh nam kra aw?
	(1 Korin 3:5) Apollos haunum? Pawluh moe haunum? Nam yum law eilah, Bawipa ein bibi an pek u haha mueihla tueihyoihtu lani kam kra.
	(1 Korin 3:6) Ka ling ein, Apollo ein tui hlon ein, Fanpuhri ein bausak kue.
	(1 Korin 3:7) Khatiein lingthoi pueng awn tuisawi pueng hatulah oeh loeuk nih ein. Fanpuhri ein ni a bau sak.
	(1 Korin 3:8) Tuboeih lingtho pueng awn tuihlon pueng kha a pumni; khanaphi an bi mueihla anchreng rah haha nih ei.
	(1 Korin 3:9) Hatulatiah Fanpuhri ei bibihmaihtu lah nim kra kue. Fanpuhri ei im, Fanpuhri ei loula nim kra kue.
	(1 Korin 3:10) Fanpuhri ein a boenak awn an pek mueihla, songsaknak ah hmuhmat pueng tikkhik pueng mueihla tung ka ling ein, khacawh ei fanna afei yein sa kue. khanaphi khacawh ei fanna apumci ein hawmueihla a sak kei ngaihna seh.
	(1 Korin 3:11) Hatulatiah apum mein tung a ling konna afei yein afanna tung oeh ling bai thei yei, khacawh ei tung kha Jesu Chrih la kra kue.
	(1 Korin 3:12) Khacawh ei tung fanna tuboeih chrang apum mein, hrui, ngui, a phukuei lung, sing, ta, caangkawngtu awn im sa ei.
	(1 Korin 3:13) Apum ci ei bi danglaw ei; khacawhtu dangsaknak hnueppa khacawhtu mei awn danglawsak kei, a pum ci ei bi hatu bila akra mei awn noekdah law ei.
	(1 Korin 3:14) Chrang apum mein a songsak bilawh a dueihkhik la akraah, ani abi phu rah ei.
	(1 Korin 3:15) Chrang a pum mei a bi a uihla akraah, khawvuk a hmuh dikam mei; khanaphi amah kha meiah phrong kom ruun nak hmu ei.
	(1 Korin 3:16) Fanpuhri ei Hmueichra na khuiah a om awn Fanpuhri ei Beekim la na kra oeh na hmat kuene?
	(1 Korin 3:17) Chrang ein Fanpuhri ei beekim a phret la akraah, Fanpuhri ein ani phreh bai yei, hatulatiah Fanpuhri ei beekim kha ciim mei, khacawh ei bekim kha nangmih ni.
	(1 Korin 3:18) Chrang amah awn amah oeh theikruna seh. Tuboeih nangmih tu ei chrang apum hmuhmat puenglah ngai kru puengkha, hmuh mat puenglah akra eila ruang seh.
	(1 Korin 3:19) Hatulatiah Fanpuhri ei hmai ah cawhei dekfannei hmuhmat kha angnak lani akra. Cawhmueihla ruk la om kue, "Fanpuhri ein hmuhmat u pueng am theilai awn pang hei kue."
	(1 Korin 3:20) Leng ein,"Bawipa ein hmuhmat u pueng ei ngaihtueh hmat ein, amni akhawgawng tuni,” a ti.
	(1 Korin 3:21) Khatiein chrang kueseng nak awn khoehgah ei oeh om kue. Hatulatiah avanpoeng nangmih ei kani.
	(1 Korin 3:22) Pawluh phi, Apollos phi, Cephas phi, leidek phi, hringnak phi, sihnak phi, tuboeih ei phi, ngoi lamei phi, avan nangmih ei koeni.
	(1 Korin 3:23) Nangmih kha Chrih ei koe, Chrih kha Fanpuhri ei koela kra kue.
Chapter 4
Chrih Ei Thoeitu
	(1 Korin 4:1) Mingmih kha Fanpuhri ei awithuuktu khoemkawi pueng awn Chrih ei tamna lah chrangtu ein ni ngai u seh.
	(1 Korin 4:2) Khakonna, cawh ei mawngah, betak awn awm ein khawhkhoem puenglah hmuh u seh.
	(1 Korin 4:3) Khanaphi nangmih ein thu nan chra u ka phi kra, hau hnicim mein thu an chra aphi, kei yei hmokla na tu la oeh ka hmoe kue, atangkikla, kamah awn kamah haw thu oeh ka chra kue.
	(1 Korin 4:4) Hatulatiah ka ngaih nak kei hatu oeh om puenglah ka ngai ein phi, acawh ah a cawd kala oeh ka kranak awn Bawipa ein thu ni chra ei.
	(1 Korin 4:5) Khatiein, Bawipa oeh a lawpha, niin oeh asutpha ah, hatuphi oeh chra u. Ani ein vaangnak lawpuei kom hmuep khuiyei thuptu awn lungsin khui lamei buebawktu dangsak kei. Akha poetta Fanpuhri ei lamei thangsak nak apumciah sutlawei.
	(1 Korin 4:6) Koeinautu, tuboeih ah, nam ninak keila Apollo awn kei ka hmang ein  cawhtu ka  toek,  thu  cim     oeh nam phroen neila keinih eila thei law u, khanavah hauphi a pum mei fan na apum oeh nam khoehgah kruna ei.
	(1 Korin 4:7) Hatulatiah nangmih hauein ahala niprang u kue num? Oeh nam rah ah hatunum nam taak? Nam rah lah akraah, oeh a rah muehla, hatulah nam congkru?
	(1 Korin 4:8) Nam yakhlue avan nam takhoen kue, nam bawi mang khoen kue; keimih kalah Hrangpuei la nam kra kroen kue; atangla, nangmih awn nim kruemhmaih eila Hrangpuei la nam kra ei ka ngaih kue.
	(1 Korin 4:9) Hatulatiah, ahnusoeih ah thoeila an kra sak u lah, Fanpuhri ka boena kue. Si eila am pukpai chrangtu mueihla, chrangtu awn fanchrangtuei hmaiah, dekfanna ni dangsak u kue.
	(1 Korin 4:10) Chrih ei hmokla chrang ang la nim kra kue, khanaphi Chrih awn nam hmuhmat kue; kam thavawt ein, nam thamah kue; nangmih nam thukha ein, keimih hatulah oeh ni hmoe u kue.
	(1 Korin 4:11) Atuboeih poetta kam tawihrai he ein, sui la kam voet ein moe, ni thutthah si u ein, imlou kalah kam awm kue.
	(1 Korin 4:12) Kam thana ein kam kut awn kam bi; am phrukh nak u kah kam phruhtheh hei kue. An khuikhasak u kah kam ueh kue.
	(1 Korin 4:13) An hnepkrem u kah nemnak awn kam hlan hei kue, tuboeih duet leidek fanna chrang hrawila kam kra ein, atuboeih hrila avan poeng ah apram soeihla kam kra kue.
	(1 Korin 4:14) Nam yaknak keilah cawhtu ka ruklaw lah oeh kra kue. Ka ca mueihla kan yawngna u ein nam ngaihnak keila ca ka ruklaw ni.
	(1 Korin 4:15) Chrih ah ni ngoengsou u pueng oeh khehlot tikkhik pueng nam tak pangah phi, pai ada oeh nam ta ei, thuthangni awn Jesu Chrih ah nangmih ei pailah ka kra kue.
	(1 Korin 4:16) Khatiein ka dang nam lawh eila, kan cuehcon u.
	(1 Korin 4:17) Hatulatiah cawh eimawng awn nangmih ei la Timothy ka tuei law kue, Bawipa ah betak ka cala kra ein ka yawng na kue. Hmun poeng chrang boem poengah ka theithang hei mueihla, Chrih ah ka omningtu nangmih ah a om meila ni theithang u eini.
	(1 Korin 4:18) Nangmih eila oeh ka law eila ngai u ein avang kroehgah u kue.
	(1 Korin 4:19) Khanaphi Bawipa ein a yakhluela a kraah, oeh soupha kom nangmih eila ka law ei, kroehgah u pueng ei am thulangtu doengla oeh kra ein am huham ti theinak haw ka hmu eini.
	(1 Korin 4:20) Hatulatiah Fanpuhri ei ram kha thutheinak dued awn oeh awm ein huham awn ni a om.
	(1 Korin 4:21) Hatunum nam yakhlue? Nangmih eila cungcik awn num, oehkhanna yawngna awn Hmueichra lungnem nak awn num ka law kaw?
Chapter 5
Kahpueng Tuhtoem Nak
	(1 Korin 5:1) Nangmih ei khuiah luilu tang u ein, khamueih kha Fannpuhri oeh yum uh pueng ah haw ya oeh yak man, chrang a pum mein apai yei chru katna ein ompuei puenglah ka yakue.
	(1 Korin 5:2) Khamueihla awm pueng chrang kha nangmih eika afeila tuh eisue hret, oeh kawthet hela. Hatula nam khoehgah!
	(1 Korin 5:3) Kei kha, pumsa awn oeh nim awm hmaih ein phi, hmueichra awn nim awm hmaih kue. Nim awm hmaih pueng mueihla, cawhmueih la katnak bi pueng thuchra eilah kra kue.
	(1 Korin 5:4) Nim Bawipa Jesu Chrit tei ming awn nam bum lawah, Hmueichra awn nim awm hmaih ein, nim Bawipa Jesu ei huham haw awm kue.
	(1 Korin 5:5) Khacawh ei chrang pumsa adi eila khawram mei kuttah ap u, khanavah Bawipa ei khawhnuep pa Hmueichra khuinak rah ei.
	(1 Korin 5:6) Nam khoehhrah oeh ni kue, toi ayawica ein vaidam avan a phuhu sak oeh nam hmat kuene?
	(1 Korin 5:7) Toiruem fit u khanavah toi oeh boi pueng vaipi thaila nam kra ei. Hatulatiah Chrih nim Kaantaak to kha kengtaih nak khoenla kra kue.
	(1 Korin 5:8) Khatiein toiruem, phuem hringnak, thetkhat nak, awn oeh kra ein toi oeh boi pueng vaipi, thutak awn cimcaih nak tu awn pawi nim bi ei.
	(1 Korin 5:9) Luilupueng chrangtu awn oeh nam ruitoem meila ca kan ruklaw khoen u kue.
	(1 Korin 5:10) Dekfan nei luilu pueng chrangtu, a pungtai ngaih u pueng, theilai u pueng, arup be u pueng, tu avan minnak la oeh kra kue. Khamueih la nam omma leidek nam cehta puenglah kra ei.
	(1 Korin 5:11) Khanaphi a tangla, ca ka ruk lawhlue tah, koeinau la kra ein luilu pueng, a pungtai ngaih pueng, arup beh pueng, chrang thed pueng, ruirek pueng, theilai u puengtu ni ka toek. Khamueih tu awn buh oeh ai hmaih u, oeh khotseng u.
	(1 Korin 5:12) Pung lameitu hatulah kei yein thu ka chra ei? Chrangboem khui yei thu oeh nam chra ei ne?
	(1 Korin 5:13) Khanaphi pungla om u puengtu, Fanpuhri ein thuchra ei. Nam mah ein nam khuiyei chrangthetu not hei u.
Chapter 6
Chrakkru Nak
	(1 Korin 6:1) Nangmih ei hauphi, a imteng awn an tutanna, chrang cim mei hmailah oeh kra ein, oeh dueng u pueng ei hmaiah ceit hning ei om mei yaw?
	(1 Korin 6:2) Chrang cimtu ein leidek thuchra eila oeh nam hmat kuene? Nang ein leidek thu na chra lah akraah, ayawicatu haw thu oeh nam chra ei ne?
	(1 Korin 6:3) Fanchrang tu thu nim chra ei oeh nam hmat kue ne? Cawh ei hringom nak keitu thuchra ngai yei ne?
	(1 Korin 6:4) Khatiein nangmih ah tutan nei amawng a om la akraah, chrangboem khuiyei cingling pueng chrang tu thuchra la som u.
	(1 Korin 6:5) Nam yaknak keila cawh ka toek. Khatiein koeinau rawi yei lakah an tuhtaan bephreng theipueng hmuhmat chrang apum phi nangmih ah oeh awm kue ne?
	(1 Korin 6:6) Oeh yum u pueng ei hmaiah koeinau awn koeinau nam chrakru ei ne?
	(1 Korin 6:7) Khannei, atang kik la, nangmih a pum awn apum nam chrakkru hela anuilah nam thoih khoen kue. Hatulah keini ka boeu pueng oeh nam ti? Hatulah theilainak oeh nam yaw?
	(1 Korin 6:8) Ahnu thehlala, nangmih nammah ein katnak nam bi ein nam theilai kue. Nam koeinau haw cawh mueih la nam thei lai kru na kue.
	(1 Korin 6:9) Fanpuhri ei ram oeh yum u pueng ei roula oeh kra ei ti oeh nam hmat kue ne? Theilai pueng, luilu pueng, mueibe pueng, pretdeng pueng, tongpa awn tongpa thawih pueng, a pum yoipueng,
	(1 Korin 6:10) Ru pueng, yakhlue aih pueng, ruirek pueng, chrangthed pueng, theilai u puengkha Fanpuhri ei khaw ro oeh pang hlot u ei.
	(1 Korin 6:11) Nangmihtu avang akha mueihla nam kra en phi; nangmih kha nim pai Fanpuhri ei Hmueichra awnna nim Bawipa Jesu Chrittei ming awn nam duengkhoen, nam cimkhoen, nam si prawi kru khoen kue.
Bawipa Ei Pumsa
	(1 Korin 6:12) Avan poeng ka bihning kue, khanaphi avan poeng aphu oeh awm kue. Avanpoeng ka bi hning kue, khanaphi a poeng ei an tamnaa la oeh ka kra kue.
	(1 Korin 6:13) Bung ei hmokla ai, ai yei hmokla bungpuei kra kue, khanaphi Fanpuhri ein an pahnih la thedrawi yei. Khanaphi pumsa kha luilunak keila oeh kra ein, Bawipa ei ham ni. Bawipa kha pumsa ei hmokla kra kue.
	(1 Korin 6:14) Tuboeih Fanpuhri ein Bawipa doeng thawhsak puenglah oeh kra ein, a huham awn ming mih phi nim thou vei.
	(1 Korin 6:15) Nam pumtu kha Chrih ei pum mei apramtula, akra oeh nam hmat kuene? Chrih ei pum mei apram ka lou kom, pumyoih nak la ka yoi yeine? Khamueihla oeh kra ei!
	(1 Korin 6:16) Pumyoi nu awn awm hmaih u pueng kha pumyoi nu awn a pumla am kra oeh nam hmat kuene? "Pahnih kha pum oetla tang nih kue" a ti.
	(1 Korin 6:17) Khanaphi Bawipa awn duentom pueng hauphi ani awn Hmueichra ah apumla kra nih kue.
	(1 Korin 6:18) Luilunak dawng ta. Chrang apum mei abi thoihnak feipoeng kha pumsa ei pungvangah ni a om, khanaphi luilu pueng chrang kha amah ei pumsa katna kue.
	(1 Korin 6:19) Nam pum kha Fanpuhri ei lamei nam rah, nam khuiah om pueng Hmueichra Ciim mei beekim la akra, oeh nam hmat kuene? Nangmih nammah oeh nam koekru nakue.
	(1 Korin 6:20) Hatulatiah nangmih kha aphu awn leih khoenla nam kra kue. Khatiein nam pumsa hmuei chra awn Fanpuhri hluengtai u.
Chapter 7
Yuvanak
	(1 Korin 7:1) Ca nan ruklaw u kei mawngah, tongpa kha nuta awn oeh an ih omma ni ei.
	(1 Korin 7:2) Khanaphi luiluuk nak awn tongpa poeng a chru awm seh, nuta poeng vamah seh.
	(1 Korin 7:3) Tongpa poeng akhru awn hlim tui nih she, natu poeng ava awn hlim tui nih sehein a chru ei fanna yuvanak maton kuemsakseh, akhamueihla achru ein.
	(1 Korin 7:4) Achru ein amah ei pumsa oeh kana ein, a vaa ei koe ni. Akhamueihla vaa ein amah ei pum oeh kana ein a chru ei ka ni.
	(1 Korin 7:5) Betak awn nam tairue ei la, a soeng nguem nak konna, a pum awn a pum oeh ma kru u, oeh nam uehhlot nak awn khawram mein oeh an sueksaw thei u keila, atoengla awm hmaih u.
	(1 Korin 7:6) Khanaphi athuila oeh kan toek, kan doen u lani cawh mueih la ka toek.
	(1 Korin 7:7) Khanaphi chrang poeng kha kei mueihla nam om mei ka yahlue kue. Khanaphi, tongpa poengkha Fanpuhri ei an pek uh hmuei chra kut dou a phoeh phoeh ah nim ta krip kueapum, a fei ah ning a ha tah u kue.
	(1 Korin 7:8) Khanaphi oeh chrungla nak awn hmeinu ei mawng ka toek kei, kei mueihla am omah ni ei.
	(1 Korin 7:9) Khanaphi oeh nam uehhlot la akraah, chrung la u. Hatulatiah cuknak kein an uih u latah chrung la kha ni ngai kue.
	(1 Korin 7:10) Khanaphi keila oeh kra ein, Bawipa ein, chrung la u pueng kan yasak u, a vaa oeh ama ei.
	(1 Korin 7:11) (Nuta ein ama ah, oeh vamah la om kroenseh, oehkhanna a vaa khawtpuei baiseh), vaa ein a chru oeh taipuei seh.
	(1 Korin 7:12) Khanaphi Bawipa ei toekla oeh kra ein, poih pueng ka toek hlueta, koeinau a pum mein oeh yum pueng a chrunak la a kraah, nuta ein an om mei ayakhluela a kra ah, a vaa ein nuta oeh rawk seh.
	(1 Korin 7:13) Nutong a pum mein oeh yum pueng a vaanak la akraah, vaa ein an om mei a yakhlue la akraah, nuta ein a vaa oeh taipuei seh.
	(1 Korin 7:14) Hatulatiah oeh yum pueng a va kha a chru awn ciim ein, oeh yumpueng chru kha yum pueng ava awn ciim kue. Khamueihla oeh a kraah nam catu oeh ciim u ei, kha na phi tuboeih ciim u kue.
	(1 Korin 7:15) Khanaphi oeh yumpueng apum mein a taipuei hlueah taipuei seh; nuta phi tongpa phi khamueih ein oeh khitkhawn nei, khanaphi Fanpuhri ein adimdeih cala om mei lani an khue u.
	(1 Korin 7:16) Aw nang nutong, hawmueihla na vaa na khuiyei na hmat? Aw tongpa, haw mueih la na chru na khuiyei na hmat?
	(1 Korin 7:17) Fanpuhri ein a pumci a khue mueihla, Bawipa ein a pumci bibi a pek mueih la hring puei seh. Khatiein chrangboem a van ka hmuhtheh ei thula kra kue.
	(1 Korin 7:18) Ha u phi khue vei tongpa kha yah vuen reet khoen naw? Vuenmawng oeh red mueihla ani oeh awm seh. Haunum vuenmawng oeh redla khue? Vuenmawng oeh red seh.
	(1 Korin 7:19) Vuenmawng redphi a khawloe, vuenmawng oeh red phi a khawloe ni, khanaphi hatuei mawng phi Fanpuhri ei thupek ngaih kha atungla krakue.
	(1 Korin 7:20) Fanpuhri ein chrangpoeng a khuenak kei hmun na omloet seh.
	(1 Korin 7:21) Tamna la nam om poetta an khuevah, khacawh ei mawng awn oeh lue u. Khanaphi phrawng nak na rah khuetla akraah, na bi ta oe ei.
	(1 Korin 7:22) Saii la akra hnuiah Bawipa ein ani a khuela akraah, Bawipa ein chrang phrawng kra kue; a kha mueih la hoeng pueng ha u phi a khuela a kraah, Bawipa ei saii la kra ei.
	(1 Korin 7:23) Aphu awn leih la nam kra ein; chrang tu ei saiilah oeh kra u.
	(1 Korin 7:4) Koeinautu, ha u phi a ni ein an khuenak u bibi awn Fanpuhri ah auepla awm u.
	(1 Korin 7:25) Tuboeih nuta ciim awn ruisui puenglah Bawipa ei lamei awn oeh kan toek u, Bawipa ei arennak ka hmuh mueih la, ka uep nak chrang la nam awm ei la kan toek uh kue.
	(1 Korin 7:26) Khanei, tuboeih poettei khawvuk awn cawh kha ni puengla ka ngai kue. Tongpa a mah a om kha ni puenglah krakue.
	(1 Korin 7:27) Na chrumah khoen kuene? Tai yei oeh yaptham. Oeh na chrumah pha kuene? Na chru oeh yap.
	(1 Korin 7:28) khanaphi na chrumah, katnak la oeh kra kue. Nuta ciim a vamah kha, yak keila oeh kra kue. Kha na phi akhamueih la krapueng kha leidek fanna vukhmuh ei, nangmih kan tuem he u kue.
	(1 Korin 7:29) khanaphi koeinautu, ka toek hlueta, niin tawi khoen kue, khatiein tuboeih ei tuen, chrumah u pueng kha oeh chrumah u pueng mueihla kra u ei.
	(1 Korin 7:30) Kiu u pueng, oeh kiu u pueng mueihla; yei u pueng, oeh yei u pueng mueihla; leitu u pueng, oeh talou u pueng mueihla kra ei.
	(1 Korin 7:31) Leidek khawh cungmang u pueng t ein oeh cung hmang mueih la ein, Hatulatiah cawh ei leidek mueime chruek boeih ei.
	(1 Korin 7:32) Khanaphi luelawinak ah nam phrong ei ka yahlue kue. Oeh chrumah pueng tongpa kha Bawipa ei mawngmatu awn hawmueihla Bawipa yeisak kei ngaihtueh kue.
	(1 Korin 7:33) Hauphi chrumah pueng kha a chru ayeikraisak kei leidek khawhthem tuni a ngaih nak.
	(1 Korin 7:34) Vamah pueng awn oeh vamah pueng an lak awm kue. Oeh va mah pueng nutong awn nula ein kha, pumsa hmueichra an pahnih acim meila, Bawipa ei mawng ni an ngaihtueh. Khanaphi vamah pueng nuta kha hatumueihla a vaa a yeisak kei, leidek kei mawngtu ngaihna kue.
	(1 Korin 7:35) Nim ninak keila cawh kan then u ei; oeh kan kuep u ei, khanaphi oeh tairak la Bawipa beh u na nam ninak ngai yeila ni.
	(1 Korin 7:36) Chrang apum mein abek kei nula oeh bilou puenglah a ngaih ah, a kum phi a hramlaw nak awn, chruna eilah ngaihkom, a yakhlue ah bi seh, ani oeh ka ei; chrungla nih se.
	(1 Korin 7:37) Khanaphi hauei kuenglam lah oeh kra ein tongpa amah ei lungsin awn dueiuep kom, amah ei a yakhlue, amah ei lungsin awn chrapitnak ah oeh chruna eilah a ngaih ah kha ani bi puenglani akra kaw.
	(1 Korin 7:38) Khatiein nula a chrunak ka phi kroep kue, oeh a chrunak kah ni ngai puenglah kra kue.
	(1 Korin 7:39) Avaa ahring eihnuet chru kha khihkhon nak ah awm kue; khanaphi avaa asih ah a hoengnak awn a yakhlue awn chrunglanak awm kue, khanaphi Bawipa ah om pueng lah kra ei.
	(1 Korin 7:40) Kha na phi Fanpuhri ei Hmueichra katah puenglah ka ngaihnak awn; a om man mueihla a om ma ani yeingai yeila ka ngai kue.
Chapter 8
Boi Awk Sa
	(1 Korin 8:1) Tuboeih a ruptu kengnak kei mawng la kra kue, avan hmuhmat nak nim ta puengla nim hmat kue. Hmuhmat nak kein congkrunsak ein, khanaphi yawngnak kein khoengsak kue.
	(1 Korin 8:2) Avaiyeisuelah chrang apum mein hatuphi hmat pueng lah a ngaila akraah, ani kha a hmatkhin oeh hmatpha puenglah krakue.
	(1 Korin 8:3) Khanaphi chrang apum mein Fanpuhri a yawngnak la akraah, Fanpuhri ein ani hmat kue.
	(1 Korin 8:4) Khatiein aruptu kengnak ai awn ruisui ein, leidek fanna arupbek hatula oeh mawng kue, Fanpuhri apum konna hatu oeh a om nim hmat kue.
	(1 Korin 8:5) Hatula tiah leidek awn fan khaw ah Fanpuhri la am hmoe tu ada awm ein, a tang la Fanpuhritu a da awn bawitu ada awm kue.
	(1 Korin 8:6) Khanaphi mingmih ei hamla Fanpuhri apum doeng ni a awm, Pai, avan poeng kha ani ei lam ei la kra kue. Bawipa a pum, Jesu Chrit, ani awn a vanpoeng om ein, ani awn nim awm kue.
	(1 Korin 8:7) khanaphi cawh ei hmatnak chrang avan nein oeh ta kue; avang tah, a tuboeih duet arup beknak a om nak awn arup kengnak meh am aiah, am lungsin a thadawt nak awn proksakna u kue.
	(1 Korin 8:8) Fanpuhri awn etteila ai yein oeh ni cehpuei u ei. Oeh nim ailah akraah, oeh nim the ei, nim ailah akraah oeh nim ni ngai yei.
	(1 Korin 8:9) Khanaphi nam hoenghoei nak kha athasuei tu ei oeh am kruknak keila ngaihna u.
	(1 Korin 8:10) Hmuhmat nak nam ta pueng ein arup beknak imma nam ai, apum ku ein am hmuh u la akra ah, a thasueitu arupkeng nak buhmeh ai yeila oeh roengtha sak hei yeiyaw?
	(1 Korin 8:11) Na hmuhmat nak awn cawh ei athasuei na koeinau tu hamla Chrih ei sihnak didamsak kue.
	(1 Korin 8:12) Khatiein, am hmuhmat nak yawi pueng na koeinau tuei lungsin na lem sak ein, Chrih na katna puengla kra kue.
	(1 Korin 8:13) Khatiein awk ai yein ka phoeinau a kruktoeng la a kraah, meh oeh ka ai bai he ei. Khanavah ka koeinau vei kruknak la oeh ka kra ei.
Chapter 9
Hrueitueih Huham
	(1 Korin 9:1) Kei oeh ka hoeng kuene? Thoeila oeh ka kra kuene? Nim Bawipa Jesu oeh ka hmuh kue ne? Bawipa ah ka bi lah oeh nam kra aw?
	(1 Korin 9:2) Chrangfeitu eilah thoeila oeh ka kra ahphih, ayawisoeih la nangmih ei thoeilah ka kra kue. Hatulatiah nangmih kha Bawipa ah ka thoeithanak kei neknak la nam kra kue.
	(1 Korin 9:3) Kei ni ngaihtueh u pueng ka bungnak kha cawhla kra kue.
	(1 Korin 9:4) Awk ai yei oeh nim tatang kuene? Cephas awn Bawipa ei nautu awn thoeifeitu mueihla khawlong la yum pueng chru oeh nim khahpuei yei ne?
	(1 Korin 9:6) Kei awn Barnabas doeng ne bi oeh bi la oeh kan om kaw?
	(1 Korin 9:7) Haunum amah ei ka cung ein raiikap mueihla, a bi loet? Ha u num dumma lingthoi ein a thei oeh ai pueng? Ha u num vantang thoem ein a suktui oeh awk la awm pueng?
	(1 Korin 9:8) Hniciim mei hmuh ning dued awn num cawhtu ka toek? Akhamueihboela thukhoen nein oeh toek kaw?
	(1 Korin 9:9) Cawh kha Moses ein thukhoen na a ruk, "Cang lehpueng vantang a hmui oeh pin pe u." Cawh kha Fanpuhri ein vantang ei a mawng a toekla oeh kra kue.
	(1 Korin 9:10) Mingmih ei hamla ani ein don ein atoekla kra aw? Oe, cawhkha nim hamla rukla kra kue, hatulatiah lai nook pueng kha ngaihunak awn nook ein, cangtil pueng phi cang am pai yei ngaihunak awn cawd kue.
	(1 Korin 9:11) Nangmih ah Hmueichra cinatu kam phueila akraah, nangmi eilah khawhthemtu kam khoep doem he kue ne?
	(1 Korin 9:12) Nangmih ein afeitu nam teipai heila akraah, keimih oeh nan teipai ngai u eine? Khantupang ahphi, khacawh oeh kam hmang kue, khanaphi a vanpoeng kam ueh ein khanavah Chrih ei thuthangni maam pueng lah oeh kam kra ei.
	(1 Korin 9:13) Yum u ein Beekim ma buh aiyei bilou u puengtu, beekim ma buh rah u ein, kengtaih nak kroengah bibihu pueng kengtaih naktu am teipai oeh nam hmat kuene?
	(1 Korin 9:14) Akhamueihla thuthangni toek u pueng kha thuthang ni awn hringcom nak am rah eila Fanpuhri ein hmoe kue.
	(1 Korin 9:15) Khanaphi cawhtu oeh ka hmang kue. Cawhtu ka hamla nam bi eila ka rukla oeh kra kue; hatulatiah ka khoeh hrahnak chrang ein hatulah oeh a hmoedam latah ka sih ni ngai yei.
	(1 Korin 9:16) Hatulatiah thuthang ni ka toekla akraah, ka khoehgah nak kei oeh awm kue, hatulatiah ka toek ricing eila krakue. Hatulatiah thuthangni oeh ka toek la akraah, ka khawbin neilah kra kue.
	(1 Korin 9:17) Roengtha nak awn cawh ka bilah a kraah, chreng ka rah ei; khanaphi oeh roengtha la ka biah, an som u lah chreng ka rah ei.
	(1 Korin 9:18) Khana hatu ka chrengna ei? Thuthang ni ka toek lawah, ayoelani thuthangni ka toek pek kaw, khati ein thuthang ni toeknak awn ka ti theinak oeh ka hmang kue.
	(1 Korin 9:19) Ha u ei saiilah oeh ka kra ein phi, adoemhe ka suek kei hmokla, chrang vannei saiilah ka prang kru kue.
	(1 Korin 9:20) Judah adoem ka suek kei hmokla, Judahtueila Judah mueihla ka awm ein, thukhoen kaiah oeh ka awm einphi, thukhoen kaiah awm u pueng eila, thukhoen hrui pueng mueihla ka awm kue, khanavah thukhoen kaiah awm u puengtu ka suek hei hlottei.
	(1 Korin 9:21) Thukhoen kalah awm u puengtu eila thukhoen ka mueihla ka awm ein, Fanpuhri ei hmaiah thukhoen ka lah oeh ka awm einphi Chrih ei thukhoen kaiah ka om kue; khanavah thukhoen ka lah om u puengtu ka suek hei hlottei.
	(1 Korin 9:22) Thadawttu suek keila, thadawt u pueng eila, a thadawt mueihla ka awm kue. Chrangvan nei hamla apoenglah ka kra kue, khanavah avan minnak awn avang ka khui yei.
	(1 Korin 9:23) Thu thang ni youthen teipainak ah ka thum theinak kei la, cawh tu a van ka bih kue.
	(1 Korin 9:24) Dawng noengna nak ah avan dawng u einphi, a pumdoeng einni chreng a rah oeh nam hmat kue ne? Khatiein nam noeng eilah dawng u.
	(1 Korin 9:25) Hauphi ruerounak kah thuum meikha avanpoeng akuemla ana noekdah kru kue. Thethei pueng rei rah ei hmokla khamueihla bi u kue, mingmih kha oeh thethei pueng kueih chrah nak khuemuek rah eila nim bi ee.
	(1 Korin 9:26) Khatiein buenak oeh awm pueng chrangtu mueihla, oeh ka dawng kue. khawkhi dued voek pueng mueihla, oeh ka voekvai kue.
	(1 Korin 9:27) khatiein ka pumsa ka coeicawt ein saiila ka prang kue; khatiein afeituei la thuthangni ka toek konna, kamah awn kamah oeh koihvaih puengla ka ta kru kue.
Chapter 10
Israeltu Ei Khuikei Ngaihna
	(1 Korin 10:1) Koeinautu, oeh hmatla nam om mei oeh ka yahlue kue. Nim paitu avan nein tuili am kat hnuiah, avan vangmei kaiah awm u kue.
	(1 Korin 10:2) Moses ein am van tuili khui awn vangmei khuiah baptisma be hei kue.
	(1 Korin 10:3) Hmueichra buh avan nein ai hmaih u kue.
	(1 Korin 10:4) Hmueichra tui avan nein awh krip u kue, amni hrui hei pueng lung ei Hmueichratui awh u ein, Lung kha Chrih la kra kue.
	(1 Korin 10:5) Khantupang ah phi, Fanpuhri ein adoem ngai oeh yeina kue, khatiein khawtau khui ah am rook thum thai kue.
	(1 Korin 10:6) Tuboeih cawhtu kha nim nuetnak keila kra kue, khatiein athetu am thoehchrah mueihla, athepoeng oeh nim thoehchrah ei.
	(1 Korin 10:7) Khatiein a vangtu ein arup am beek mueihla, arup be pueng lah oeh nim kra e. “Chrangtu ngoi u ein awh ai u kue, duei u ein laam u kue,” tila ruk mueihla.
	(1 Korin 10:8) Am lukkru la, hnuep oetta chrang simhnih awn phra thum kip am sih mueihla, oeh nim luilu e.
	(1 Korin 10:9) Avangtu ein, noekdah u ein ruii awn am sih mueihla, Bawipa oeh nim noekdah e.
	(1 Korin 10:10) Avang tu hnengkhai kru u ein dikamsak pueng Fanchrang ein a dimaihsak hei mueihla, oeh nim hneng khai kru ei.
	(1 Korin 10:11) Nuetnak keila cawhtu amni ah krakue, leidek aboeih ah sutlaw ei, mingmih an coeinak u keila am ruk la krakue.
	(1 Korin 10:12) Khatiein dueiuep puenglah ngaikru pueng oeh a kruk keilah ngaihna seh.
	(1 Korin 10:13) Chrang ei oeh a awt man nei sueksawnak nangmih ah oeh sutlaw ei. Betak Fanpuhri lakra ein; oeh nam uehhning sueksawnak nang mih ah oeh sutlawsak kei, khanaphi sueksaw nak awn atoengla nam loednak kei awn phi ni bawm u eini, khatiein sueksawnak nam ueh hning ei ni.
Arupkengnak Buh Awn Bawipa Muebuh
	(1 Korin 10:14) Khatiein, ka yawngnaktu, arup beeknak dongta u.
	(1 Korin 10:15) Hmuhmat chrangtu mueihla kan toek u; ka toek awn nam mah sichra kru u.
	(1 Korin 10:16) Ayouthen phawi awn youthen nim peek kha Chrih ei si khuiah thumla oeh kra aw?
	(1 Korin 10:17) Vaipi apum ni a om, mingmihtu ada kha pum a pumla kra kue. Hatulatiah nimvan vaipi a pumma nim thum kue.
	(1 Korin 10:18) Israel pakhuitu boen u. Boiawksa ai u pueng kha bekim kroengah thuum u pueng lah oeh kra u aw?
	(1 Korin 10:19) Khatiein hatu phi arup kengnak buh aw, oeh khanna hatuphi arupla kra kue ti aw? ka toek ngaih.
	(1 Korin 10:20) Ka, ka toek ngaih kha khuifei tuei kengnak am bi kha, khawram ni am kengtaih, Fanpuhri la oeh keakue; khawram tu awn nam khotseng ei oeh ka yahlue kue.
	(1 Korin 10:21) Khawram mei phawi awn Bawipa ei phawi oeh nam aw hmaih thei yei; khawram mei capawi awn Bawipa ei capawi oeh nam vei hmaih thei yei.
	(1 Korin 10:22) Bawipa kawtheh kom athuei yeila nim thana eine? Ani la nim thamah ngai kuene?
Ayumtu Ei Hoengnak
	(1 Korin 10:23) Avanpoeng bihning lah krakue, khanaphi a van poeng mang ngai pueng lah oeh kra kue.      Avanpoeng bi hninglah kra kue, khanaphi avanpoeng uepkhoeng nak la oeh kra kue.
	(1 Korin 10:24) Amah ei ninak kei haueinphi oeh yap seh, a imteng ei ninak kei yap seh.
	(1 Korin 10:25) Na lung khuila doednak oeh taklah mehyoih nak kei meh hatuphi na aidued tei.
	(1 Korin 10:26) Hatulatiah leidek awn a khui yei avan kha Bawipa koela kra kue.
	(1 Korin 10:27) Oeh yum pueng chrang apum mein an khue vah, na ceh la akraah, na lung khui awn oeh doed halah, na hmaiah am soenlaw hatu phi ai mai yoe.
	(1 Korin 10:28) Khanaphi chrang a pum mein, "Cawh kha arup kengnak ni, oeh na ai yei,” a tiah, ni toek pueng ei lungsin acim meila oeh ai.
	(1 Korin 10:29) Na lungsin ka toek hluela oeh kra ein, chrang feiyei hmokla ka toek. Ha tu la tiah ka hoengnak chrang ei lungsin awn nan cet cam?
	(1 Korin 10:30) Boekhoek nak awn buh ka ai ah, ka boenak lah hatulah thueinak lah ka kra ei yaw?
	(1 Korin 10:31) Khatiein na awk ahphi, na ai yaphi, hatu na bi aphi, Fanpuhri ei hluengtai nak keilah avan bi.
	(1 Korin 10:32) Judah phi, khuifei phi, Fanpuhri ei chrangboem tuei lumtoeng nak keilah oeh bi u.
	(1 Korin 10:33) Avanpoengah chrang poeng ka yeisak mueihla, kamah ei maang nak kei oeh ka yap ein chrang ada ei mangnak keini ka yap. Khanvah amni khuila kra u ei.
Chapter 11
Chrih Catu Ngaihna U
	(1 Korin 11:1) Chrih ei dang ka lawh mueih la, ka dang lou u.
	(1 Korin 11:2) Kan theithang u mueihla koeinautu thu ciim nam panguep awn a poengah nan thuem uh la kan ngak u kue.
	(1 Korin 11:3) Khanaphi nam hmattei ka yak hlue kha, chrangpoeng ei lu kha Chrih, nutatuei lu kha tongpa, Chrih ei lu kha Fanpuhri la kra kue.
	(1 Korin 11:4) Tongpa poeng ein a lu muek ein a tairue, thu a toek ah, a lu thena puenglah kra kue.
	(1 Korin 11:5) Khanaphi nuta poeng ein a lu oeh bula, a taiirue, thu a toek ah, a lu thena puenglah kra ein, ani apum ni. A asam voeuk mueih lani akra.
	(1 Korin 11:6) Hatulatiah nuta a pum mein a luu oeh a bula a kraah, a sam a voeuk ei ayak la akra ah a luu muek sek.
	(1 Korin 11:7) Tongpa ein a lu a bu eilah oeh kra kue, hatulatiah tongpa kha Fanpuhri ei hluengtai nak awn a muei rou la kra kue; khanaphi nuta kha tongpa ei hluengtai nak lah kra kue.
	(1 Korin 11:8) Hatulatiah tongpa kha nuta ei ka ein law pueng lah oeh kra ein, nuta kha tongpa ei ka ein law pueng la kra kue.
	(1 Korin 11:9) Atangkikla tongpa kha nuta ei hmokla pranglah oeh kra ein, nuta kha tongpa ei hmokla pranglah kra kue.
	(1 Korin 11:10) Khatiein Fanchrang tu ei mawng awn nuta ein a luah ti thei hmatnak a tak keilah kra kue.
	(1 Korin 11:11) Khanaphi Bwipa ah, nuta kha tongpa phrengta ngaih u eilah oeh kra ein, tongpa kha nuta phengta ngaih upueng lah oeh kra kue.
	(1 Korin 11:12) Hatulatiah acuek heah nuta kha tongpa eika a law mueihla, tongpa phi nuta einni a canak, avan poeng ei acuekcah nak kha Fanpuhri eika law kue.
	(1 Korin 11:13) Nammah ngaikru hnuek u. Nuta a lu oeh bula Fanpuhri eila a tairue ah nuta ei hamla ni eiyaw?
	(1 Korin 11:14) Tongpa kha a sam a sauvah ani ei hamla oeh ni kue, tila thucam mein ni theithang upuenglah oeh kra aw?
	(1 Korin 11:15) Khanaphi nuta ein a lu a sausak kha amah ei hluengtai nak lah kra kue? Hatulatiah a lu sam kha a bu kru nak eilapekla kra kue.
	(1 Korin 11:16) Khanaphi chrang apum mein ataih hluela a kraah, keimih a phi, Fanpuhri ei chrangboemtu aphi khamueih ei thumcam oeh om kue.
	(1 Korin 11:17) Khanaphi akai lamei kan toektah u kah oeh kan yeina u kue. Hatulatiah nam krumboem kha aninak keilah oeh kra ein athednak keilah ni a kra.
	(1 Korin 11:18) Hatulatiah alammacuekah, chrang boem mueihla nam krum boem mah, nangmih ei khuiah tairaknak a om ka ya kue. Khacawh avang ka tangna kue.
	(1 Korin 11:19) Hatulatiah nangmih ei hmuah bubounak phi awm seh, khanavah nangmih khuiyei hautu atang tila dang ei.
	(1 Korin 11:20) Khatiein nam krumboem lawah Bawipa muebuh ai yeila oeh nam krum kue.
	(1 Korin 11:21) Hatulatiah ainak khin apha lawah, ha u phi amah ei muebuh ci amna aima awn avangtu tawi u ein afeitu ruirek kue.
	(1 Korin 11:22) Nam awk ainak kei im oeh nam ta kue ne? Oeh khanna Fanpuhri ei chrangboem nam hmusup ein, reng upueng ei hmai thuinak kei lane? Hatumueihla kan toek u ei? Kan ngak u ei ne? Cawh ei mawngah oeh kan ngak u ei.
Bawipa Muebuh
	(1 Korin 11:23) Hatulatiah Bawipa eilah ka rah ni nangmih kan thenbai u. Bawipa Jesu ein am panghnuep pei thanna vaipi lou ein;
	(1 Korin 11:24) A boenak konna, khacawh bou ein, a toek, "Cawhkha nang mih ei nam la ka peek ei ka pumm ni. Nan thuem lot nak uk keila cawh ai u," tina hei kue.
	(1 Korin 11:25) Akhamueihboe la, mueai arip konna phawi phi lou ein, a toek, "Cawh ei phawi kha ka si awn thukhoen thai la kra kue. Cawh nam awh poeng ah kei nan thuem loet uuk nak kei la, cawh awh ci u.
	(1 Korin 11:26) Hatulatiah nang mih ein vaipi nam ai phawi nam awk lawci ah, ani oeh a lawpha ei chrueih Bawipa ei sihnak nam soeula kra kue,” a ti.
	(1 Korin 11:27) Khatiein hauphi oeh a koihnak la bawipa ei vaipi ai ein phawi awh pueng kha Bawipa ei pum awn si katna puenglah kra kue.
	(1 Korin 11:28) Khatiein chrang poeng a mah a ngaihuep kru konna, vaipi ai kom phawi phi awhseh.
	(1 Korin 11:29) Hauphi Bawipa ei pum oeh hmat khaila, a awk ai yatah a awk ai yein a mah thuchra ei.
	(1 Korin 11:30) Khacawh eimawng awn nangmih tuei ada thavoet ein hnat kue, adahe sih kue.
	(1 Korin 11:31) khanaphi nim mah a vehla nim chrakrula a kraah, thu oeh ni chra u ei.
	(1 Korin 11:32) Khanaphi Bawipa ein thu an chra law u kah leidek chrangtu mahla thu oeh an chra u keila coeicawtnak nim rah kue.
	(1 Korin 11:33) Khati ein, ka koeinautu, ai yeila nam krum boem law ah, a pum awn a pum ngoeng kru u.
	(1 Korin 11:34) Ha u phi nam tawila a kraah, ani kha im la ai seh, khanavah thuchra nak oeh nam yawk hmaih ei. Poih pueng ka law ah thu ka khra ei.
Chapter 12
Hmueichra Kutdou Hmangnak
	(1 Korin 12:1) Koeinautu, tuboeih, Hmuei chra pekduen nei mawng oeh hmatla nam om mei oeh ka yahlue kue.
	(1 Korin 12:2) Khuifei la nam om poetta, oeh thuthei pueng arup pein hatu mueihla ni rued u ein naw, lam an hmangsak u nam hmat kue.
	(1 Korin 12:3) Khatiein kan hmatsak hlue u kha, Fanpuhri ei Hmueichra awn oeh toekla hauein, "Jesu runkhuen nak yawkseh,” oeh ti ei? "Hmueichra Ciim awn oeh toek lah "Jesu kha Fanpuhri la kra kue," tila hauein oeh toek hning ei?
	(1 Korin 12:4) Tuboeih kutdoutu ahaha awm ein phi Hmueichra tah apum ni.
	(1 Korin 12:5) Bibinaktu adahe awm ein phi Bawipa tah a pum ni.
	(1 Korin 12:6) Bi theinaktu a haha awm u ein phi Fanpuhri a pumni chrangvan nei la avanpoeng a bi.
	(1 Korin 12:7) Khanaphi vannei ninak kei hmokla chrangpoengah adanglah Hmueichra pekue.
	(1 Korin 12:8) Chrang apumma Hmueichra apum awn thuthang toekthei nak pe ein, afeiah thuthang hmatnak pekue.
	(1 Korin 12:9) Afeiah khacawh ei Hmueichra ein yumnak pe ein, afeiah Hmueichra ein cangsaknak a pek.
	(1 Korin 12:10) Afeiah coeiletnak akra sak, afeiah thuthang toektheinak a pek, afeiah Hmueichra ani athe hmat theinak a pek, afeiah ahahalah thutheinak a pek, afeiah thu ahaha ei suilam phran theinak pekue.
	(1 Korin 12:11) Khanaphi Hmueichra a pum mein cawhtu avan abilah krakue. Ayakhlue mueihla apum ciah am rah eila pe hei kue.
Pum Apum Mei Apramtu
	(1 Korin 12:12) Hatulatiah pum a pumla kra ein phi akeabai da kue, a pramtu a van kha pum lah krakue, khanaphi a dalah kra u ein phi pum apumla kra u kue, akhamueihla Chrih ah pumoet la nim kra kue.
	(1 Korin 12:13) Hatulatiah Hmueichra a pum awn pum apum khuiah a van Baptisma nim hmuh kue, Judah phi, Greek phi, saii phi, chranghoeng phi, a vannei nim awk keiphi Hmueichra a pum meinni an peek u.
	(1 Korin 12:14) Hatulatiah pum kha chrangmi apumla oeh kra ein a dalah kra kue.
	(1 Korin 12:15) Khaw ein, “Kei kut la oeh kakra ein, pum ma oeh ka thum kue,” a tilah, pum ma oeh thum lah awm mei yaw?
	(1 Korin 12:16) Hnakoi yein, “Mik la oeh ka kranak awn, pum ma oeh ka thum kue" ati lah pum ma oeh thum la awm mei yaw?
	(1 Korin 12:17) Pum avan mikla a kra ah, hatu awn thuyak kei? Pum a van hnakoi lah a kra ah hatu awn a baw yak kei?
	(1 Korin 12:18) Khanaphi tuboeih Fanpuhri ein pum fanna, a pramtu a mah ei yakhlue nak ah, a pum ci ta hei kue.
	(1 Korin 12:19) Apramtu avan a pumla am kraah, pum a hawla awm mei num?
	(1 Korin 12:20) Khanaphi tuboeih, a pramtu da einphi pum a pumni.
	(1 Korin 12:21) Mik kein kut la, “Nang oeh kan yahlue kue,” akha mueihla, lu ein khaw la, “Nang oeh kan ngaih kue,” oeh a ti ei.
	(1 Korin 12:22) Pum khui ah a tha voet pueng la nim ngaih kha ti theinak ta nhai kue.
	(1 Korin 12:23) Pum mei apramtu ngak keilah oeh hawi kue nim titu, anuilah nim ngakchrah ngai yei, chrang hmuhtheh eila oeh kra pueng a pramtu coeicau ngai u.
	(1 Korin 12:24) Chrang nim hmuh ngai yeilah ngaih pueng a pramtu rawkram hei u. khanaphi Fanpuhri ein pum fannei a pramtu krum hei ein ngak keilah oeh koih pueng anuilah a ngakchrah sak ngai.
	(1 Korin 12:25) Khatiein pum fan na oeh phrengpaila, a pramtu a pum awn a pum a ruila am coeikru eila hnuen hei kue.
	(1 Korin 12:26) Apram apum a natta, apram a van nein natpuei u kue. Apram a pum ngaknak a rah ah, a pram a van a ni awn yei hmaih u kue.
	(1 Korin 12:27) Tuboeih nangmih kha, Chrih ei pum la nam kra kue, apumci kha a pramla nam kra kue.
	(1 Korin 12:28) Fanpuhri ein chrangboem khuiah, a lamma la hrueitueih ta hei ein, a pahnih ah prophet, a pathumma tikkhik puengtu, khanei coeifainak bitu, khanei cangsak nak pekduen rah u puengtu, bawmcem pueng, Kruem u puengtu, a haha lah thu thei u pueng tu kha chrang boem khai ah some hei kue.
	(1 Korin 12:29) Avan hrueitueh kra u aw? Avan sanghma la kra u aw? Avan cang pueitu kra u aw? Avan coeinak bi u aw? Avan nein cangsak nak kutdou rah u aw? Avan ahahalah thu u aw? Avan nein a suilam hmattaw?
	(1 Korin 12:31) Khanaphi kutdou abau ngai yahlue awn thana u. Atuboeih ni ngai puenglam kan hmuh u ei.
Chapter 13
Anisoeih Yawng Nak
	(1 Korin 13:1) Fanchrang tuei thu, chrang tuei thula ka thu thei ahphi, yawngnak oeh tak katah, mong awn sei mueihla ni ka ringcei.
	(1 Korin 13:2) Thutoek theinak kutdou ka rah kom, a thukkau avan, hmuhmat a van, khawcung haw non hning sakpueng yumnak ka tak kaphi, yawngnak oeh ka tak katah, akhawloe lani ka kra kaw.
	(1 Korin 13:3) Khawdeng tuah ka taktu a van ka pe boeih kom, ka pum meiah khum meilah ka ap paphi, yawngnak oeh ka tak katah, keiah amangnak oeh ommei.
	(1 Korin 13:4) Yawngnak kha lungsau nak, yawng nak kha kroeep nak, phuem nak oeh bi kue; yawng nak kha congkru nak awn khoehgah nak oeh awm kue.
	(1 Korin 13:5) Oeh anila oeh awm kue, amah ei hamdoeng oeh yap kue, oeh kawthe yoe ikue, athe oeh thuemkhik theikue.
	(1 Korin 13:6) Oeh dueng pueng awn oeh yei kue, khanaphi thutak awn yeikrai kue.
	(1 Korin 13:7) A vanpoeng phueikot kue, a vanpoeng yum kue, a vanpoeng ngaih u kue, a vanpoeng ueh kue.
	(1 Korin 13:8) Yawng nak ahawtiah oeh duettei. Khanaphi thuphran nak awm te ei, boeih ei. Thu ahaha toeknak awm te ei, dip pei; hmatnak omte ei, khum mei.
	(1 Korin 13:9) Hatulatiah a vang nim hmat ein, a vang nim toek kue.
	(1 Korin 13:10) Khanaphi kuempoeng nak asutlaw ah, oeh a kuemnak poeng kawl boeih ei.
	(1 Korin 13:11) Ka maw poetta, amaw mueihla ka thu ein, amaw mueihla ka ngaihtueh, amaw mueihla kah mat kue. Ka hram lawah, amaw mueihla om nak ninglamtu ka fit kue.
	(1 Korin 13:12) Tuboeih hmaidan na arugah la hmuh, khanaphi mikhmai chruma hmuh law kru ei; tuboeih a kook ka hmat ein, khakonna akuepla an hmat law uk mueihla, akuepla ka hmat law ei.
	(1 Korin 13:13) Tuboeih cawh ei pathum, yumnak, ngaihu nak, yawng nak awn kue. Yawng nak kha atlueng soeih la kra kue.
Chapter 14
Thuphran Awn Thufei Tu
	(1 Korin 14:1) Yawngnak hrui u, Hmueichra pekduentu yakhlue lung awn thana u, khanaphi a tunglah thu na toek kei.
	(1 Korin 14:2) Hatulatiah hauphi thufei lah thu pueng kha chrang oeh thupuei ein, Fanpuhri ni a thupuei. Hatulatiah hauein oeh hmat kue, khanaphi a Hmueichra awn a thuktu toek kue.
	(1 Korin 14:3) Khanaphi thu toekpueng ein thamah nak, thapek nak, lunghnim nak, keilah toek seh.
	(1 Korin 14:4) Thufei lah thu pueng kha amah uepkhoeng krusak kue; khanaphi thuphran pueng kha chrangboem uepkhoeng sak kue.
	(1 Korin 14:5) Tuboeih avan thufei lah nam thu ei ka yahlue einphi, thu nam toek kei ka yahlue ngai bet kue. Thufei lah thu pueng ein chrangboem a uepkhoeng nak keila a suil am oeh a toek katah, thu toek pueng kha tlueng ngai kue.
	(1 Korin 14:6) Koeinautu, nangmih eila ka lawkom, thuphran toeknak, hmuhmat nak, thutoek nak, theithang nak, oeh toekla thufei lah ka thuah nangmih ei hamla aninak hatu om mei yaw?
	(1 Korin 14:7) Oeh hring ein ringthei puengtu, pueluen, tingtueutu haw akhailah oeh am ringah hauein pueluen awi yaw, tingtueu awi yaw tilah hmat tei yaw?
	(1 Korin 14:8) Phrung kala haw khuenak awi lah khaiyeilah oeh aringah ha u ral tuk eilah chrahkru eiyaw?
	(1 Korin 14:9) Akha mueihlani nangmih haw, nam lei awn nam toekah akhailah oeh nam toek kei chrueih, hatumueih la hatu nam toek am hmat kaw? Hatulatiah khawkhi nam toek pueng lani akra kaw.
	(1 Korin 14:10) Leidek fan na thutu anuipai a  dahe awm mei, asuilam ka apum phi oeh awm kue.
	(1 Korin 14:11) Chrang ei thu ei suilam oeh ka hmatta, thu pueng ei hamla keikha chrangfeila ka kra ein, thu pueng phi keiyei hamla chrang feila kra kue.
	(1 Korin 14:12) Akhamueih lani nam om, Hmueichra pekduentu rah eila nam yakhlue kha chrangboem mei uepkhoeng nak awn a kuem benak kei la yawm u.
	(1 Korin 14:13) Khatiein a haha lah thu pueng hauphi a sui lam a hmatteila tairue seh.
	(1 Korin 14:14) Hatulatiah thu a haha awn ka tairue la akra ah, ka Hmueichra tairue einphi ka lungsin nein hatu oeh hmat kue.
	(1 Korin 14:15) Khana hatu ka ti ei? Ka Hmueichra awn ka tairue kom ka lungsin awn phi ka tairue ei; ka Hmueichra awn la ka sa kom, ka lungsin awn phi la ka sa ei.
	(1 Korin 14:16) Oehkhanna nam Hmueichra doeng awn youthen nam pekla akraah, nam awm hmaih pueng ein, nam thu oeh hmat pueng chrang ein hatu mueihla nangmih ei yeinak thutoek "Amen" a ti thei yei?
	(1 Korin 14:17) Nangmih ein a boekhoek nak ani hela nam boenak pangah phi, afeituei hmokla auepkhoeng nak lah oeh kra kue.
	(1 Korin 14:18) Nangmihtu a vanlah thufei lah ka thuthei ngainak awn, Fanpuhri ka boena kue.
	(1 Korin 14:19) Khanaphi, chrangboem khuiah thufei sim hralah thu damlah, chrang ei a hmattei thulung nga lungsin awn toek kei ka yahlue ngai kue khanavah chrangfeitu haw theithang hlot tei.
Chrang Boem Coeinak
	(1 Korin 14:20) Koeinautu, a maw mueihla oeh ngaihtueh u. Khanaphi athe vangah amawca lah kra u, nam ngaihtueh nak kah hraam u.
	(1 Korin 14:21) Thu khoenna cawh mueihla ruk, "Chrang tuei thutu awnna khuifei tuei hmuilei awn cawh ei chrangtu ka toek hei yei. khanahawya ka thu oeh ngai u ei,” Bawipa ein a ti.
	(1 Korin 14:22) Khatiein thufei kha, yum u pueng ei hamla oeh kra ein, oeh yum u pueng ei hamla hmatnak ni. Khanaphi thuphran kha yum u pueng ei hamla hmatnak la kra ein oeh yum u pueng ei hamla oeh kra kue.
	(1 Korin 14:23) Khatiein chrang boem tu a van krum boem nak ah, thufei lah a van thuah, thufei la oeh thu pueng chrangtu, oeh yum u puengtu ein, nam ang puenglah oeh toek u ei yaw?
	(1 Korin 14:24) Khanaphi, oeh yum pueng, oeh hmat pueng chrang a pum law ei, a van nei thutoeknak awn a kat dangkom, chrangthoih la a kranak awn a van nei thuchra ei.
	(1 Korin 14:25) A lungsin khui lamei a thupla a ngaihtu a van danglawpheng ei. Ani kha koopkom Fanpuhri be ei, "Nangmih ah Fanpuhri awm tangkik kue" tiei.
Ningcang Awn Fanpuhri Beknak
	(1 Korin 14:26) Khana koeinautu, hatu mueihla ti ei? Nam krum lawah, lasak nak, coeicawt nak, thutoek nak, thufei la yhutoeknak, a sui lam phranak, a pumci ein bi u. Cawhtu a van uepkhoeng nak keila bi u.
	(1 Korin 14:27) Thufei la thu pueng a om la a kraah, pahnih a doemsoeihla pathum mein, a pum konna a pum toek u kom, a pum mein a sui lam phran seh.
	(1 Korin 14:28) Khanaphi a sui lam oeh toek la akra ah, chrang boem khuiah a duemlah a ni awm se. Fanpuhri awn an mah toek nih seh.
	(1 Korin 14:29) Sanghma pahnih aw pathum mein naw thutoek kom, af eitu ein ngaihna u kom nai u seh.
	(1 Korin 14:30) Khanaphi ngoi u pueng tuei chrang feiah awi phran nak a lawah, a lammala awlphran pueng a duemla awm seh.
	(1 Korin 14:31) Hatulatiah a pumciah nam toek hning kue, khanavah a vannei theithang nak awn thapeknak awm mei.
	(1 Korin 14:32) Atangkikla, thutoek u pueng ei Hmueichra kha thutoek u pueng ei khuiah ni a om.
	(1 Korin 14:33) Ha tu la tiah Fanpuhri kha lungi pangthai pueng ei Fanpuhri la oeh kra ein, chrang boem tu a vannei chrang cimtu mueihla dimreunak Fanpuhri ni.
	(1 Korin 14:34) Nutongtu kha chrang boem tuei khuiah a dipla am om mei; hatulatiah chrang boem khuiah am ni thunak hning oeh rah u kue, thukhoen nein a toek mueihla, kruemnak kaiah ammah am om mei.
	(1 Korin 14:35) Hatuphi theiyei am yakhlue lah a kraah, im la ammah ei vaa doed u se. Ha tu la tiah chrangboem khuiah nutong ei thulang kha yarau singkouk la kra kue.
	(1 Korin 14:36) Nangmih ah aw Fanpuhri ei thu a law cuek? Nangmi ei doeng la aw a law?
	(1 Korin 14:37) Chrang apum mein ani kha sanghma awn Hmueichra pekduen rahpuenglah a ngaih kruah, nangmih kan ruk law u kha Bawipa ei thupektu lah kra kue tilah hmat seh.
	(1 Korin 14:38) Khanaphi chrang a pum mein cawh oeh a hmat la akra ah, ani phi ha u ein oeh hmattei.
	(1 Korin 14:39) Khatiein, ka koeinautu, thutoek yahlue he u, thufei la thu oeh mana u.
	(1 Korin 14:40) Khanaphi a van poeng aninglam awn koek keilah bih u.
Chapter 15
Chrih Thawh nak
	(1 Korin 15:1) Koeinautu, nang mih kan toek peek u, nam dueihnak kei thuthangni nam rah, tuboeih nam hmat tei ka ya hlue kue.
	(1 Korin 15:2) Nang mih eila ka toek thuthangni auepla nam panglah a kraah, nam yum nak oeh khawloe kom, nangmih phi khuinak nam rah ei.
	(1 Korin 15:3) Kamah ein phi ka rah nang mih alammala a phukuei kan toek pe u kue, khacawh kha thucim ma a law mueihla nim katnak hmokla Chrih sih kue.
	(1 Korin 15:4) Ani cuem u ein, thucim ma a law mueihla, a hnuep thum ma ani thou kue.
	(1 Korin 15:5) Ani kha Cephas eila dang ein kha nei hleihnih eila dangkue.
	(1 Korin 15:6) Adang konna oetveiah phranga la doem ngai pueng koeinautu ei la dang kue, a doem ngai kha atuboeih duet hring u einphi, a vang sikhoen u kue.
	(1 Korin 15:7) Khanei Jame meila ani dang ein, khanei thoeitu a van neila dang kue.
	(1 Korin 15:8) Ahnusoeih ah, oeh akhinkha pha ah hmi pueng keiyei hawla ani danglaw kue.
	(1 Korin 15:9) Hatulatiah kei kha thoeituah a yawi soeihla kakra ein, thoeila khuevei lah oeh ka hawi kue, hatulatiah Fanpuhri ei chrangboem ka dunghnep kue.
	(1 Korin 15:10) Khanaphi Fanpuhri ei boenak awn keikha keilah ka kra kue, kei an pek a boenak a khawloe la oeh kra ei; khanaphi amni a vanlah ka bi ngai kue, kei lah oeh kra ein, keiah awm pueng Fanpuhri ei boenak awnni ka bi.
	(1 Korin 15:11) Khanei am ni phi, kei phi, khatiein thu kam toek ein nam yum kue.
Asi Thawhnak
	(1 Korin 15:12) Tuboeih Chrih sihnak kei a thawhnak mawng kam toek kah, hatulah nang mih ei a vang ein sihnak kei thawhnak oeh awm mei nam ti?
	(1 Korin 15:13) Khanaphi sihnak kei thawhnak oeh a omla a kra ah, Chrih haw oeh thou vei.
	(1 Korin 15:14) Chrih oeh a thawh la a kraah, kam toek a khawloe la kra ei, nam yum phi a khawhrawng la kra ei.
	(1 Korin 15:15) Khakonna Fanpuhri ein Chrih sihnak kei thawhsak kue tila kam toekla kam rai awn Fanpuhri ei hmatsak nak kam bi puenglah ni hmuh u ei yaw? Asitu oeh am thawh ei sueah, Chrih haw sihnak kei oeh thou vei ti ei sue.
	(1 Korin 15:16) Chrangsitu oeh am thawh ei sue ah, Chrih haw oeh thou vei sue.
	(1 Korin 15:17) Chrih oeh a thawh ei sueah, nam yum haw hatulah oeh mawng kue; atuboeih duet thawlhnak awn nam awmmei sue.
	(1 Korin 15:18) Khanei Chrih ah ip u pueng phi didam u ei.
	(1 Korin 15:19) Cawh ei hringnak kei ham doenglah Chrih nim ngaih u atah, chrangtu avan nei hmuah ren soeih eila nim kra ei.
Thawh Ei Toeknak
	(1 Korin 15:20) Khanaphi tuboeih, Chrih kha sihnak keika a tangkikla, a thawh khoen nak awn, ip u puengtuah a theihcuek la kra kue.
	(1 Korin 15:21) Hatulatiah Sihnak kha chrang apum awn law ein, sihnak kei thawhbai phi chrang apum awn law kue.
	(1 Korin 15:22) Adam awn chrang avan asih mueihla Chrih awn chrang a van hring ei.
	(1 Korin 15:23) Khanaphi chrang a pumci a mah ei a khanak ah hrui yeilah kra kue. Chrih kha a theihcuek la kra kue. Chrih a law ah a koela kra u puengtu thou u ei.
	(1 Korin 15:24) Khanei Chrih ein huham awn titheinak a van awn kruemnak a van phrehkom, Pai Fanpuhri ram a ap lawah, a duetnak sutlawei.
	(1 Korin 15:25) A khawpha kailah araiitu a van oeh a takpha eichrueih a ni ein kruem mei.
	(1 Korin 15:26) Ahnusoeih la a ngon nei raii ta sihnak ni.
	(1 Korin 15:27) Hatulatiah ani ein a vanpoeng a khaw kailah a tak khoen. Avan poeng a khaw kaiah takkhoen tikha, a vanpoeng Chrih khaw kaiah ta pueng Fanpuhri a mah oeh a thumkha khai kue.
	(1 Korin 15:28) A vanpoeng ani ei kailah tak lawah, avanpoeng ani ei kailah ta pueng ei kaiah, capa a mah hehaw a om kha Fanpuhri a vanna a vanla a kra dang kue.
	(1 Korin 15:29) Oeh khanna, a si ei hmokla baptisma u pueng hatumueih la ti hei yei? Asi oeh a thawh ah, hatula amni ei hmokla baptisma am bi?
	(1 Korin 15:30) Hatulah hnueptoe krihnak khuiah nimmah nim tak kru?
	(1 Korin 15:31) Hnueptoe ka sikue, ka toek hluetah koeinautu, nim Bawipa Jesu Chrih ka tak awn atanglah nangmih ei mawngah ka khoehgah kue.
	(1 Korin 15:32) Hnicim mei mawnglam mai awn Efisa khawah khisaproeu tu awn kam toektah, hatu amangnak ka rah ei? Chrangsitu thawhnak oeh a om hlueah, ngoi khaw ngoi nim sitoeng ei nim aw ai ye.
	(1 Korin 15:33) Oeh ni theina u seh: "Chrangthe awn ruitoem kha anila om haw didam kue."
	(1 Korin 15:34) Aduengla om mei na ngaih mueihla om bai, thoihnak oeh bi u. Ha tu la tiah a vangkha Fanpuhri oeh hmat kue. Cawhkha nam yaknak kei lah ka toek.
Pumsa Thawhnak
	(1 Korin 15:35) Khanaphi a vang ein a toek, "Hatu mueihla asitu thou u ei? Hatumueih ei pumsa awn num am danglaw kaw?"
	(1 Korin 15:36) Chrang ang! Na phueithawi oeh a sih ah oeh hring ei.
	(1 Korin 15:37) Na phueiah a sing oeh na lingcam ein, cangci oehkhanna cina fei phi, a cini na phuei.
	(1 Korin 15:38) Khanaphi Fanpuhri ein a yakhlue mueihla sing la tangsak ein, aci poeng ammah ei sing phoehphoeh la tang sak hei kue.
	(1 Korin 15:39) Pumsa avan oeh toeng kue, kha na phi chrangtu ei pumsa kha a pum, khisa tu ei pumsa kha a fei, vaca tuei pumsa kha a fei bai, nga tu ei pumsa a fei la kra kue.
	(1 Korin 15:40) Fankhaw pumsa awn dek pumsa phi awm kue, khanaphi Fankhaw hluengtai nak ta apumni, dek kei hluengtai nak phi afei la kra kue.
	(1 Korin 15:41) Khawhni ei hluengtai nak a pumla kra ein, chra ei hluengtai nak afei, aisituei hluengtai nak afei, aisi awn aisi ei hluengtai nak phi oeh toeng kue.
	(1 Korin 15:42) Khamueih lani, chrang situ thawhlaw ah akha mueihla kra ei. Didam mei pumsa thawite, oeh didam thei pueng pumsa awn thou vei.
	(1 Korin 15:43) Lingthawi poetta thenak te, hluengtai nak awn thou law ei. Lingthawi poetta pramtham pueng, huham awn thou law ei.
	(1 Korin 15:44) Leidek pumsa thawite, Hmueichra pum awn thou law ei.
	(1 Korin 15:45) "Alamma cuek chrang, Adam, ahnunhring la tang law ei. Ahnusoeih Adam kha Hmueichra hringnak pe puenglah tangkue,” tila ruk mueihla, kra kue.
	(1 Korin 15:46) Khanaphi, Hmuechra oeh lamma ein, pumsa ni ama; khanei Hmueichra law kue.
	(1 Korin 15:47) Alamma chramg kha dek keika lawh ein, dek chrang. A pahnih nak kha fan lamei lah kra kue.
	(1 Korin 15:48) Dek chrang tukha dekchrang mueihla kra u ein, fanchrang tukha fanchrang mueihla kra u kue.
	(1 Korin 15:49) Leidek nim mueinak mueihla, fan muei phi nim mueina ei.
Thawhnak
	(1 Korin 15:50) Koeinautu, tuboeih cawh ka toek, Fanpuhri ei ram sisa awn oeh pha hlot tei. Thethei pueng ein oeh the thei pueng oeh rouna hlottei.
	(1 Korin 15:51) Ngai u, a thuk kan then u ei. A van oeh nim si ei, khanaphi a van nim thawngkru ei.
	(1 Korin 15:52) Mikchrip, a soeng poetta, ahnusoeih phrungkala, phrungkala tum awi am yakah, oeh thetheipueng awn a situ thou u kom, mingmih nim thawngkru ei.
	(1 Korin 15:53) Hatulatiah the theipueng kha oeh the theipueng lah kra ei, sih theipueng kha oeh si theipueng lah kra ei.
	(1 Korin 15:54) Khanaphi cawh ei the thei pueng oeh the thei pueng lah kra lawkom, sih thei pueng oeh si thei pueng lah kra law ei, khanei cawh ei ruk kei thu toek law u ei, "Sihnak kha noengnak kein doih kue.
	(1 Korin 15:55) Aw, sihnak, hawla num na noengnak a om? Aw, sihnak, hawla num na sue a om?"
	(1 Korin 15:56) Sihnak kei sue kha kat la kra kue, kat tei huham kha thukhoen la kra kue.
	(1 Korin 15:57) Khanaphi nim Bawipa Jesu Chrih awn noengnak ni pe u pueng Fanpuhri ka boena kue.
	(1 Korin 15:58) Khatiein, ka yawng nak koeinautu, acakla, duei u, Bawipa ei bi aloetla bi u, Bawipa ei bi nam bi oeh yoe ei ti la hmat u.
Chapter 16
Tukik Nak Awn Kutpang Nak
	(1 Korin 16:1) Chrang cim tu ei hamla khoepbou nak, Kalati ram mei chrangboemtu ka toek hei mueihla, nangmih haw bi u.
	(1 Korin 16:2) Bawipa nin ciah a pum ci ein nam rahnak khuiyei, taha u na don u, khanavah kei ka lawah hruen khoepnak oeh bi bai ei.
	(1 Korin 16:3) Ka sutlawah, nam hruei yei chrang ein, ca awn Jerusalem la nam pekduen hei kan phueih law u ei.
	(1 Korin 16:4) Kei haw ceh eila akraah, am ni awn kam ceit hmaih ei.
Athoehchrah Nak
	(1 Korin 16:5) Khanaphi Macedonia ram lamei nang mih eila ka law ei, hatulatiah Macedonia ram mei ka ceh eila ka bue khoen kue.
	(1 Korin 16:6) Nangmi ei eppa a soeng ka awm haw ei. Sikca poetta ka awm mei ni, khanavah a hawla ka ceh ahphih ka cehnak lamma nan thakthei u ei.
	(1 Korin 16:7) Hatulatiah tuboeih nim hmuhkru ei oeh ka yahlue ein kan phroentak u; Bawipa a nguem lah a kraah, a sou nim om meilah ka ngaih u kue.
	(1 Korin 16:8) Khanaphi Efisa khaw ah Pentecost hnuep hrila ka awm mei.
	(1 Korin 16:9) Hatulatiah kei yei hmokla a nuila a phu awm pueng    bibi nak kei thawn a kaula hmong u kue, oeihtaih pueng phi a da om kue.
	(1 Korin 16:10) Tuboeih Timothy a lawah, nam om poetta oeh a krih ei la boenbau u, ani phi keimueih vanla, Bawipa ei bi ni a bi.
	(1 Korin 16:11) Khatiein haueinphi oeh hmuhsup u. Tuilam ma a dimcala tueilaw u, khanavah ka epla pha law ei. Ani awn koeinautu ka na ngoeng hei kue.
	(1 Korin 16:12) Khanaphi nim nau Apollos ei mawngah, koeinautu awn nangmih eila am law eila anuila tha ka pekue; tuboeih poetta oeh law hluetang kue, khanaphi a hoeng lawah lawbittei ni.
	(1 Korin 16:13) Ngaihkruna u, yumnak awn dueiuep u, thawngpatang mueihla huentat una, thamah u.
	(1 Korin 16:14) Avan yawngnak awn bi u.
	(1 Korin 16:15) Tuboeih koei nau tu, Stephen im khui kha, Achaia ramma theicuek u ein, am ni kha chrangcim tu ei hamla bibi u eila ammah apkru u kue.
	(1 Korin 16:16) Nangmih haw khamueih tu ei kruemnak awn na, bibinak ah ni bom u pueng poeng awn, bibi u pueng tu ei kruemnak ah, nam om meilah kan cuehcon u kue.
	(1 Korin 16:17) Stephanas awn Fortunstus awn Achaicus mi am sutlaw lah ka yei kue, hatulatiah nangmih ei voetvainak amni ein ni bom u kue.
	(1 Korin 16:18) Hatulatiah amni kha nang mih awn keiyei Hmueichra yangthamsak u kue. Khatiein kha mueih ei chrangtu dou hei u.
Ahnusoeih Kutpangnak
	(1 Korin 16:19) Asia ram mei chrang boemtu ein kut nipang u kue. Aquila awn Prisla ein Bawipa ah yeinak he awn a im khui yei chrang boemtu mahla, kut ni pang u kue.
	(1 Korin 16:20) Koeinau a van nein kut nipang u kue. A pum awn a pum a cimla mokkru u.
	(1 Korin 16:21) Kei Pawluh ein cawh ei kutpangnak ca ka kut he awn ka ruk law ni.
	(1 Korin 16:22) Chrang a pum mein Bawipa oeh a yawngnak la a kra ah, ani ah runkhuenak awm seh. Aw Bawipa, law oe!
	(1 Korin 16:23) Bawipa Jesu ei boenak nang mih ah awm seh.
	(1 Korin 16:24) Jesu Chrih ah nam awmpueng nang mih a vanna ka yawng nak om seh. Amen.

2 Korin
Chapter 1
	(2 Korin 1:1) Fanpuhri ei yaak hlue awn Jesu Chrih ei hrueitueih lakra pueng Pawluh awn nim nau Timothy ein Korin khaw ei Fanpuhri ei chrang boemtu awn Achaia rammei chrang cimtu a vannei hala.
	(2 Korin 1:2) Bawip Jesu Chrih awn nim pai Fanpuhri ei lam ei dimnak awn boenak nangmih ah awm seh.
Lunghnim Nak Fanpuhri
	(2 Korin 1:3) Avannei thahluenak Fanpuhri awn renngainak ta pueng pai awn nim Bawipa Jesu Chrih ei pai Fanpuhri a kam awm seh.
	(2 Korin 1:4) Fanpuhri ei lamei nim rah lunghnimnak awn khuikha nak hmuh u pueng lunghnim sak theiyeila, khuikha nak poengah amah ein lunghnim nak pe kue.
	(2 Korin 1:5) Hatulatiah Chrih awn khuikha nak tu ada nim awt mueihla, Chrih awn lunghnim nak ada nim rah kue.
	(2 Korin 1:6) Khatiein khawvuk nim hmuh ahphi, khacawh kha nangmih ei lunghnim nak awn khuuinak la kra kue; lunghnim nak nim hmuh kha, nangmih ei lunghnim nak ni, keimih ei kam awttei khawdeng mueih, nam ueh theinak keila khacawh ein ni pe u kue.
	(2 Korin 1:7) Nangmih ei hamla kam ngaih u kha uep kue, kam khuikha nak nan yaawk puei uh mueihla, kam lunghnim nak phi kan pai uh hmat u.
	(2 Korin 1:8) Koeinautu, Asia rammei khawvuk kam hmuh oeh hmat la nam om mei oeh kam yahlue kue, kam sihhawlaw eila, oeh kam ueh hlottei hrila khawvuk kam hmuh kue.
	(2 Korin 1:9) Atangla, kam lungsin khuilatah sihnak kam awt teilah kam ngai ein, khatiein kammah oeh kam ngaihukru ein, a si thawhsak pueng Fanpuhri kam ngaih u eilah kra kue.
	(2 Korin 1:10) Fanpuhri ein khamueihla nuipai pueng, sihnak chroeu veika, niphrawng sak u kue, ni phrawng sak bai u ei. Ani ein ni phrawngsak bai u ei tila ngaihunak a fan na nim ta kue.
	(2 Korin 1:11) Nam taiiruenak awn nangmih ein phi nan bom u kue. Chrang ada ei taiiruenak awn keimih an boenak uh la, keimih ei hungah chrang a doem mein yeinak toek u ei.
Pawluh Ei Dueng Nak
	(2 Korin 1:12) Kam khoehhrah ngaih unak kha cawhla kra kue. Ani a the chranak lungsin awn, pumsa hmuhmat nak la oeh kra ein, Fanpuhri ei lam ei duengdai nak awn cimcaih nak, Fanpuhri ei boenak awn cawh ei leidek fan na kammah kam bi lou ein, atunglah nangmih awn nim pangkru kam hmat kue.
	(2 Korin 1:13) Hatulatiah oeh nam khethei awn oeh nam yaklam thei hatu oeh kan ruk law u kue.
	(2 Korin 1:14) Nim Bawipa Jesu ei khawhnuep pa, nangmih phi keimih awn nam khoehhrah kom, keimih phi nangmih awn kam khoehhrah ei, kam mawng a vang nam yaklam mueihla, a kuepla nam yaalam meini tila ka ngaih u kue.
	(2 Korin 1:15) Cawh ei uepnak awn nangmih eila lawma eila ka tuen kue, khanavah youthen a chrop nam rah ei.
	(2 Korin 1:16) Macedonia la ka ceh ah ka pah lawkom. Macedonia lamei ka lat lawah nangmi eila law eilah ka tuen kue, khanei nan bom u kom Judah ram hrila nan thak u eila kangaihtueh kue.
	(2 Korin 1:17) Khatiein, cawh mueihla ka tuenna, ka lungsin krumkai yaw? Hatu ka bue phi, ka hri apum awn, oe, oe awn ka, ka ti eila pumsa ning awn num ka bue?
	(2 Korin 1:18) Khanaphi Fanpuhri bekhoet la akranak awn, nangmih eila kam thukha oe awn ka, lah oeh krakue.
	(2 Korin 1:19) Hatulatiah nangmih eila kei awn Silvanus awn Timothy mi ein kam toek kei, Fanpuhri ei capa, Jesu Chrih kha, oe awn ka, lah oeh kra ein, khanaphi ani ah oe ti ei lani a kra.
	(2 Korin 1:20) Hatulatiah Fanpuhri ein hatuyatla thukam tapang komphi, am ni kha Chrih ah oe la kra kue. Khatiein Fanpuhri ei hluengtai nak keila Ani awn Amen nim ti.
	(2 Korin 1:21) Tuboeih Fanpuhri ein nang mih awn keimih Chrih ah uepnak keila, ani ein situi awn ni hluk u kue.
	(2 Korin 1:22) Ni nek u ein nim lungsintu khuiah kangnak Hmueichra ni pe uh kue.
	(2 Korin 1:23) Khanaphi nang mih kan rennak uh awn Korin la oeh ka law bai hmat pueng Fanpuhri ka Hmueichra ein khue kue.
	(2 Korin 1:24) Nam yumnak fan na bawila oeh kam kra ein; hatulatiah nam yumnak awn auepla nam dueihla, nam yeinak keila nim bi hmaih kue.
Chapter 2
Yawngna Tang
	(2 Korin 2:1) Nangmi eila kawthed nak awn oeh ka law bai yei la ka ngai khoen kue.
	(2 Korin 2:2) Hatu latiah kan kawthedsak u la a kraah, hauein keini yeisak kei, khanaphi haunum ka kaw a thed sak?
	(2 Korin 2:3) Nangmi eila ka lawah ni yei sak u eisue, oeh ka kawthed sak hei yeila, a cawhmueihla ca ka ruk law; ka yeinak kha nam vannei yeinak la kra ei tila avan kan uepna u kue.
	(2 Korin 2:4) Hatulatiah kawthed tangkik thueisei nak mikphri awn ca kan ruk law u, khanavah oeh kan kawthed sak u kom, nang mih kan yawngnak tangkik u nam hmat tei.
Thoih Ngaihsim Nak
	(2 Korin 2:5) Ha u phi kawthed nak bi pueng kha, kei oeh ni kawthed sak ein, nang mih ni an kawthed sak ngai u, a van nein anuilah oeh toek ha u.
	(2 Korin 2:6) Chrang ada ei vukhmuh sak kha ani ei hamla kroe kue.
	(2 Korin 2:7) Khatiein khamueih ei chrang a kaw oeh a thedsoehnoeng eila ngaisimna, lunghnim nak na toek pek ah ni ei ni.
	(2 Korin 2:8) Khatiein ani atangla nam yawngnak nam hmuh eila kan pana u kue.
	(2 Korin 2:9) Hatulatiah cawh ei amawng awn nangmih phi kan ruklaw u. Sueksawnak kah auepla nam duei kom, avan poengah thu nam ngai yaw tila ka hmathlue lani.
	(2 Korin 2:10) Hauphi nam ngaihsim la akraah, keiyein phi ani ka ngaisim mei. Atangla, hatunum kei yein ka ngaihsim, hatuphi ka ngaihsim la akraah, khacawh kha nangmih ei hmokla Chrih ei hmaiah ka bilah kra kue.
	(2 Korin 2:11) Khati ein khawram mein oeh an noenghlot u keila, a ngaihtueh oeh nim hmat kue.
Paipi Thaiyei Bibitu
	(2 Korin 2:12) Tu boeih, Chrih ei thu thangni hmokla, Troas khaw la ka lawah, Bawipa ein thawh a hmong ka hmuh kue.
	(2 Korin 2:13) Ka nau Titus oeh ka hmuh la, ka lungsin oeh dimdeih ein. Khatiein amni kut kapang hei ein Macedonia ram la ka ceit toeih kue.
	(2 Korin 2:14) Kha na phi, Chrih awn noengloet teila nichruisoi u ein, a mah ei hmuhmat nak a ui hmun poengah ni thoem sak u pueng, Fanpuhri ka boena kue.
	(2 Korin 2:15) Hatulatiah mingmih kha didam u pueng tuon khuinak hmuh u pueng tu ei am hmu awn Fanpuhri ei la Chrih ei a uila nim kra kue.
	(2 Korin 2:16) Hring u pueng afeituei hamla hringnak kei a uila nim kra ein, sih upuengei hamla sihnak kei abawlah nim rim kue. Cawhmueihei maton awn hauta koek kaw?
	(2 Korin 2:17) Fanpuhri ei thu yoitu u puengtu, a doem awn oeh nim toeng ein, Fanpuhri ein a tueih hei, lungsin ciim pueng chrangtu mueihla, Fanpuhri ei hmaiah Chrih ei thu kam toek kue.
Chapter 3
Thukhoen Thaiyei Bibitu
	(2 Korin 3:1) Kammah awn kammah num ngakkru nak kam tuen bai kaw? Ngaknak ca nangmih ei hamla aw oeh khanna nangmih ei lam ei yaw? Chrang a vangtu ein am ngaih mueihla, oeh kam ngaih kue.
	(2 Korin 3:2) Nangmih kha kam lungsintu khuiah ruk kei calah nam kra kue. Chrang a van nein khe ein am hmat la kra kue.
	(2 Korin 3:3) Nangmih kha Chrih ei ca la nam dangkhoen ein, keimih ei bilawh la nam kra kue. Hmawtui awn oeh ruk Fanpuhri ei Hmueichra hring awn rukla nam kra kue. Lungpen tu ei fanna rukla oeh kra ein, hniciim mei lungsin na rukla kra kue.
	(2 Korin 3:4) Cawhmueih ei uepnak kha Chrih awn Fanpuhri ei hmaiah ka ta kue.
	(2 Korin 3:5) Keimih eika hatuphi kroe eila kralaw puenglah oeh kam ngai ein, mingmih ei kroenak keila kralawsak puengtah Fanpuhri ni.
	(2 Korin 3:6) Ani ein paipi thaiah bihning eilah niprang u ein, ca awn bilah oeh kra ein, Hmueichra awnni nim bi. Hatulatiah ca ruem ein ni ngon u ein phi, hmueichra einni hringnak an pek u.
Paipi Thai Awn Hluengtai Nak
	(2 Korin 3:7) Tuboeih lungpentuei fannei ca ein, sihnak krasak ein, hluengtai nak awn law kue, khatiein Israel nei catu ein a hmaisi ei hluengtai nak awn Moses ei mikhmai aluenglah oeh boen hlot u kue, a hmaihelaw kue.
	(2 Korin 3:8) Hmueichra bibinak kha hatukrukla hluengtai ngai taoe ei num?
	(2 Korin 3:9) Hatulatiah didamsak pueng bibinak hawya ahluengtai la a kraah, hluengtai nak keila duengnak lawpuei pueng bibinak kha hluengtai ta oe eilah oeh kra aw?
	(2 Korin 3:10) Ayan lam ei hluengtai pueng kha, tuboeih ei hluengtai nak ani ngai nak awn oeh hluengtai bai kue.
	(2 Korin 3:11) Yimbai theipueng hawya hluengtai nak awn a law lah a kraah, khoenghnui pueng hluengtai nak kha bau ngai yei ni.
	(2 Korin 3:12) Khatiein kha mueih ei ngaihuep nak kam taknak awn kam thunak ah lingnak anui kam cung kue.
	(2 Korin 3:13) Ahmai bu pueng Moses awn oeh nim toeng ein, khatiein Israel nei catu ein ahnula helaw pueng oeh boen tueptuep hlot u kue.
	(2 Korin 3:14) Khanaphi am lungsintu khaikru ein, tuboeih ei hnuep hrila paipi ruem am kheah asuilam bukru hun kue. Khacawh ei dahpueng oeh hnonpha u ein, khacawh kha Chrih doeng ein ni afeila a hnon hning kaw.
	(2 Korin 3:15) Khanaphi tungoi hnuep hrila Moses ei cabu am khe ah, am lungsintu dah hun kue.
	(2 Korin 3:16) Khanaphi hauphi Bawipa ei la hlatpueng kha, dahpueng lawh pe ei.
	(2 Korin 3:17) Tuboeih Bawipa kha Hmueichra lah kra ein, Bawipa Hmuichra a omnak poengah, poeyenak om kue.
	(2 Korin 3:18) Khanaphi hmai oeh nim bu pueng a van kha, chradan nim boen mueihla, Bawipa ei hluengtai nak nim hmuh ein, a mah ei mueirou awn toeng ah, hluengtai nak keika hluengtai nak awn nim be eila, Hmueichra lah kra pueng, Bawipa ein, ni hlatsak u kue.
Chapter 4
Dek Am Khuiyei Khawh
	(2 Korin 4:1) Khatiein, a rennak awn nim rah, cawh ei bibi nim ta ein, oeh nim ayoe kue.
	(2 Korin 4:2) Khanaphi yaknak kei awn athupla bitu kam roeng ein, oeh kam theilai ein Fanpuhri ei thu a kawlawk la oeh kam toek ein, Fanpuhri ei hmai chrang poengei lungah krim meila thutak toekkhai yeila kammah kam ap kru kue.
	(2 Korin 4:3) Thuthangni kam toek abukru atah, dimaih u pueng ei hamla ni abukru kaw.
	(2 Korin 4:4) Fanpuhri ei mueime la kra pueng, Chrih ei hluengtai nak thuthang ni ei a vaang oeh am hmuh hning ei la, cawh ei leidek Fanpuhri ein oeh yum u pueng ei lungsin mik dauk sak khoen kue.
	(2 Korin 4:5) Hatulatiah Jesu Chrih Bawipa la akra, kammah ngaihla oeh kam toek ein, keimih kha Jesu ei hmokla nangmih ei sai la kam kra kue.
	(2 Korin 4:6) Hatulatiah hmuep nak khuiah vaang nak sue seh ti pueng Fanpuhri ein Chrih ei hmaiah vaang pueng Fanpuhri ei hluengtai nak hmat nak kei hmuhmat nak a vang an pek u kei hmokla, nam lungsin khuiah a vang kha a sue law sak.
	(2 Korin 4:7) Khanaphi, huham anuipai kha keimih eila oeh kra ein, Fanpuhri ei kala akra eila cawh ei dekam ma khawh kam ta kue.
	(2 Korin 4:8) Vangah veila sueksaw nak kam um einphi, oeh kam tamtaw kue; khaw akhuetta phi, kaw oeh theh kue.
	(2 Korin 4:9) Thekhanak umma phi, oeh ni rawk u kue; kaila an buhton u ka phi, oeh kam didam kue.
	(2 Korin 4:10) Jesu ei sihnak kha pumsa ah kam thoem loet kue, khanavah kam pumsa ah Jesu ei hringnak dang eilah kra kue.
	(2 Korin 4:11) Hatulatiah pumsa awn nim hring poetta, khanavah si thei pueng nim pumsa ah Jesu ei hringnak a dang ei la, Jesu ei hmokla sihnak khuila nim pekru loet kue.
	(2 Korin 4:12) Khatiein sihnak kein keimih ei khuiah bibih einphi, nangmih ei khuiah hringnak kein bi bih kue.
	(2 Korin 4:13) Akhamueih ei yumnak lungsin kam taknak awn "Ka yum ein, khatiein ka toek" tila thucim ma am ruk mueihla, keimih phi kam yum kue, khatiein kam toek kue.
	(2 Korin 4:14) Jesu thawh sak pueng ani ein Jesu awn ni thawh sak u kom nang awn atoengla a hmaiah nim duei yei tila hmat u.
	(2 Korin 4:15) Fanpuhri ei hluengtai nak ngakchrah u pueng ei fanna a boenak a doem he pueipawng kue, avan poengkha nangmih ei hmokla kra kue.
	(2 Korin 4:16) Khatiein oeh kam a yoe ein, pumsa ah kam khawdeng einphi, kam lungsin khuiah hnuep oet tei ka hnuep oet a thaila kam kra kue.
	(2 Korin 4:17) Hatulatiah asoengca khawdeng nim um kha nim rah lawei aloet bawimang nak awn mueihla a kraah, hatuhelah oeh mawngmei kue.
	(2 Korin 4:18) Khati ein dang u puengtu oeh nim boen kom, oeh nim hmuhtu nim boen ne. Hatulatiah hmuh ei ikoeih tu kha a soengca ham ni, oeh hmuh ei ikoeih kha a loetla khoeng kue.
Chapter 5
Asoeng Awn Aloet
	(2 Korin 5:1) Tuboeih nim omnak leidek im a thed la a kraah, kut awn oeh sak, Fanpuhri ei lam ei, fankhaw lah a loet im nim tak hmat u.
	(2 Korin 5:2) Atangla cawh ei powah nim kouprang ein, fankhaw la nim om mei hmokla nim om hlue hlah nak awn khaw nim van kue.
	(2 Korin 5:3) Khatiein nim dek im nim suh konla akraah, apruitang la oeh ni hmuh u ei.
	(2 Korin 5:4) Cawh ei powah nim om poetta, fankhaw om mei awn nim bi lawh kru ei nim ngaih nak awn nim kouprang ein nim phueih rueh kue, khanavah the thei pueng hatu phi hringnak kein doih ei.
	(2 Korin 5:5) Cawh mueihtu ngaihtueh ein ni some phran pe u pueng kha Fanpuhri la kra kue. Fanpuhri ein awinak mueihla Hmueichra ni pe u kue.
	(2 Korin 5:6) Khatiein, nim lung a ueploet tei, pumsa im khuiah nim om hnuiah Bawipa awn nim soukru hmat u.
	(2 Korin 5:7) Hatulatiah yumnak awn nim hring ein, mikhmuh awn oeh nim hring kue.
	(2 Korin 5:8) Khatiein kam lunguep ein pumsa awn a soukru nak lah omma Bawipa awn imma om hmaih ei kam ngaih kue kam ti.
	(2 Korin 5:9) Khatiein keimih phi kam buenak awm ein, imma ka omma phi kra, oeh ka omma phi kra, ani kam yeisak kue.
	(2 Korin 5:10) Hatulatiah Chrih ei ngoih nak thuchra nak hmaiah avan nim dang ei. Pumsa awn nim bitu ani athe apumci ni chreng u ei.
Rennak Bibi
	(2 Korin 5:11) Khatiein, Bawipa krih ei a mawng kam hmatnak awn, chrang feitu yoek keila kam thanak. Fanpuhri ei hmaiah kam dang kue, hatu kam bi nam lungsin na phi kam dang eilah ka ngaihukue.
	(2 Korin 5:12) Nam hmaiah kammah kam ngak krubai puenglah oeh kra ein, keimih awn nam khoehhrah nak kei kan pek u, lungsin khuila oeh kra ein adanglah ngak kru u pueng nam hlan thei yeila kan pek u.
	(2 Korin 5:13) Keimih kam ru lah a kraah phi, Fanpuhri ei hamla ni kam ru kaw; kam cimvai lah a kraah nangmih ei hamla kra ei.
	(2 Korin 5:14) Hatulatiah Chrih ei yawngnak kein ni rued u ein, cawh nim hmat kue. Avannei hmokla apum sih ein; khatiein avan sih kue.
	(2 Korin 5:15) Khatiein hring u puengtu a mmah ei hamla oeh hring u kom, amni ei hungah sih ein thou bai pueng ei hamla am hring eila avan nei hamla ani sih kue.
	(2 Korin 5:16) Khatiein tuboeih ei tuen pumsa ning awn hauphi oeh kam hmat kue. Pumsa ning awn Chrih nim hmat la akraah, khanaphi tuboeih cawh ei ning awn ani oeh nim hmat bai yeini.
	(2 Korin 5:17) Khatiein hauphi Chrih ah a om la akraah, ani kha tueiprang thaila kra kue. Aruem poeng khum boeih ein; hatuphi athaila kralaw kue.
	(2 Korin 5:18) Tuboeih cawh ei a vanpoeng kha Fanpuhri ei lam ei law ein, Chrih awn a mah ein nire pueibai u ein, ren nak bibi phi ni pe u kue.
	(2 Korin 5:19) Fanpuhri amah ein leidek chrang tu Chrih awn rennak a binak awn, am katnak oeh khe pe hei ein, ani ein rennak thu ni ap u kue.
	(2 Korin 5:20) Khatiein, Chrih ei hamla thoeipai la nim kra kue. Fanpuhri ein ming mih awn bom nak thoeh ei a bi mueihla; Fanpuhri awn reebai yei la, Chrih ei hungah kan pana u kue.
	(2 Korin 5:21) Fanpuhri ein thawth nak oeh om pueng kha kan om pueng lah ming mih ei hungah a krasak, khanavah mingmih kha ani awn Fanpuhri ei hmaiah dueng pueng lah nim kra hning ei.
Chapter 6
Am Bibi Apnak
	(2 Korin 6:1) Khatiein Fanpuhri ei bibi hmaihla nim kranak kei dawngah, Fanpuhri ei boenak akhawloela oeh nam rah ni tila kan cuehcon u kue.
	(2 Korin 6:2) "Ka dou hningnak kei niinna, nam thu ka ngai ein, khuinak hnueppa kan bom u ei. Boen u, tuboeih kha Fanpuhri ei dou nak own khui nak hnuep la kra kue.
Pawluh ei Khuikha nak
	(2 Korin 6:3) Kam bi oeh a loihnak keila, hauei lam phi oeh kam maam kue.
	(2 Korin 6:4) Fanpuhri ei sai mueihla, kranak ngai yeila, apoengah kammah kam toek kru kue, anuiuehnak, khawvuktu, khuikha nak tu, dunghnep nak tu;
	(2 Korin 6:5) Paih na ktu, thawng krumnaktu, pancai nak, bikuei binak, oeh ihhlot nak, toigai nak;
	(2 Korin 6:6) Cimcaih nak, hmat nak, lungsau nak, kroem nak, Hmueichra Ciim, yawng nak tang;
	(2 Korin 6:7) Thutak, Fanpuhri ei huham; eng awn pat tah, dueng nak licimtu pomnak;
	(2 Korin 6:8) Ngaknak awn hnepnak, athela toeknak awn anila toeknak, theilai puengla ngai u ein phi atangla kranak;
	(2 Korin 6:9) Mingthang ein phi oeh am hmat mueihla kranak, sipueng mueihla kam kra einphi, kam hring kue; pai u einphi oeh sih kue.
	(2 Korin 6:10) Thuesei khuep einphi yeiloet pueng, areng mueihla kra einphi ada maangsak pueng, oeh ta u ein phi avan ta pueng la kra kue.
	(2 Korin 6:11) Korin chrangtu aw, kam rong a kaula kam hmong ein, lungsin phi a kaula kam hmong kue.
	(2 Korin 6:12) Nangmih ei hamla sinkhih nak oeh kan chrawh u einphi, nangmih einni nan chrawh u.
	(2 Korin 6:13) Ka ca mueihla kan toek u ei, tuboeih thawnghlai nak atoeng eila, nam lungsin a kaula hmong u.
Oeh Yumpueng Awn Oeh Kawt Hmaih U
	(2 Korin 6:14) Oeh yumu pueng awn a toengla oeh kawt hmaih u; duengnak awn a the hawtiah an dawnchroi man, a hmuep awn avang khot nih aw?
	(2 Korin 6:15) Chrih awn Belial hatu mueihla an koek kei, yum pueng awn oehyum pueng hawmueih la an koek kei?
	(2 Korin 6:16) Aruptu awn Fanpuhri ei bekim haw mueihla nguemnak om mei yaw? Hatulatiah Fanpuhri ei bekim la nim kra kue. Fanpuhri ei, "Am hmu ah ka om kom, am lakah ka ceit veng ei. Am Fanpuhri la ka kra kom, ka chrangtu lah kra u ei,” a ti.
	(2 Korin 6:17) "Khatiein, am hmu eika lutlaw uh, preng u,” Bawipa ein a ti, “Oeh ciim pueng hatuphi oeh sun u; nangmih kan dou u ei.
	(2 Korin 6:18) Nangmi ei paila ka kra kom, ka canu capatulah nam kra ei," tila huham ompueng Bawipa ein toek kue.
Chapter 7
Pawluh Ei Yeinak
	(2 Korin 7:1) Yawng nak puei pawtu, cawh ei thukamtu nim ta kue. Hmueichra awn pumsa ei proksak poengtuah nammah caihkrusak u, Fanpuhri krih una cimcaih nak awn kuempoeng u.
	(2 Korin 7:2) Nam lungsin khuiah keimih ei hamla hmun hoeng u; hauphi oeh kam katna kue, hauphi oeh kam didamk kue, ha u ei koe phi a yoe la oeh kam cung kue.
	(2 Korin 7:3) Nam dinak keila oeh ka toek kue, nangmih awn atoengla, hringhmaih sihmaih eila kan yawngnak u, ayanla ka toek khoen kue.
	(2 Korin 7:4) Nangmih anuila kan uepna u kue; nangmih awn atoelah ka khoehhrah ein, ka thamah khuep kue; khuikhanak a vanpoeng awn ka yeimoeuk kue.
	(2 Korin 7:5) Macedonia ram la kam lawah haw, kam pumsa oeh hueihe kue, a poengah khuikha nak kam awt kue: pungvangah raituknak om ein Akhuila krihnak om kue.
	(2 Korin 7:6) Khanaphi am hnepsoeih lunghnim nak pe pueng Fanpuhri ein Titus law sak ein kam lunghnim sak kue.
	(2 Korin 7:7) A law doengla oeh kra ein, ani nam pek kei lunghnim nak awn kam lung ni hnim u kue, nan omdam nak u, nam a yoenak, keiyei hamla nam thanaktu, ni thenkan u kue. Khatiein ka yeikrai taoe kue.
	(2 Korin 7:8) Ayanla ka ruk law ei ca awn kan thueisak u lah, ayanla ka yut einphi, tuboeih oeh ka yut kue. Ca awn a soeng poetta, nam kawathed ka hmat kue.
	(2 Korin 7:9) Khanaphi tuboeih ka yei kue, nam kawthed nak keila oeh kra ein, kawthed nak kein an yutsak u keila ni. Fanpuhri ei yakhlue awn nam kawthed tei la, prangla kra kue, khanavah hatuaphi keimih awn oeh nam sungka ei.
	(2 Korin 7:10) Hatulatiah Fanpuhri ei yakhlue awn kawthed nak kein oeh ayoenak kei yutnak kra sak ein, khui nak la cehpuei ein phi, leidek kawthed nak kein sihnak lawpuei kue.
	(2 Korin 7:11) Fanpuhri ei a yakhlue awn, kawthed kha nangmih hatula an tangsak u boen u; hatu na ngaih nak kei, hatu na thuei yei, hatu luenak kei, hatu krih ei, hatu ngai yei, hatu thanak kei, a duengla hatuphi bihlue nak tu! Cawh ei a mawngtu poengah oeh katla nam dangsak kue.
	(2 Korin 7:12) Khatiein nangmih ca kan ruklaw u, cawhkha chrang katna pueng awn am katnaktuei hamla ruk la oeh kra ein, Fanpuhri ei hmaiah nangmih ein kam thu hatu krukla nam ngaih nam hmat tei hmokla ni.
	(2 Korin 7:13) Cawh ei amawng awn lunghnim nak kam rah. Konna keimih haw lunghni nak kam rah ein, Titus ei yeikrai nak awn kam yeingai taoe kue, hatulatiah nam van nein ani ei lungsin nam reudangsak kue.
	(2 Korin 7:14) Ani ei halah nangmih ei mawng a vanpoeng ka khoehhrah kue, oeh nan ue oihsak u ein phi, nang mih eila kam toek a vanpoeng kha a tangni, a khamueihla Titus eila kam khoehhrah phi atangni.
	(2 Korin 7:15) Nam van nein a thu nam ngai ein krihkrok chretlam nak awn nam dou thuembai ein, ni yawngna ta oe u kue.
	(2 Korin 7:16) Apoengah kan uepna u ein ka yeihe kue.
Chapter 8
Cueih Nak Anuipai
	(2 Korin 8:1) Koeinautu, tu boeih ah, Macedonia ram mei chrang boemtu Fanpuhri ein a pek heiyei boenak    nam hmattei ka yahlue kue.
	(2 Korin 8:2) Khacawh ei chrangboem kha khawvuk anui awt ein yeikrai nak awn bekhuep u ein, khawdeng he u einphi am cueih ceng nak ah bawimang nak awn bekhuep u kue.
	(2 Korin 8:3) Hatulatiah am pekhning hrila pe u ein, am pekhning ei thala am pek ka hmat ein, ammah ei ngaihla pe u kue.
	(2 Korin 8:4) Chrangciimtu bomcemnak teipai heiyei hmokla, anuilah thoehchrah pahram u kue.
	(2 Korin 8:5) Cawh bi u kue, kam ngaih mueihla oeh kra einphi, Bawipa ah amah pekruma u ein, khanei Fanpuhri ei yakhlue awn   keimih ah pekru u kue.
	(2 Korin 8:6) Khatiein acuek ah a bi mueihla cawh ei boenak awn nangmih ah poengtan kom a bi eila Titus kam thoeh kue.
	(2 Korin 8:7) Khanaphi a vanpoengah nam thukha mueihla, yumnak, thutoek nak, hmuhmat nak, nam thanak avan, nan yawng nak u awn nan thueng phawng sak u kue, cawh ei boenak bibi aphi nam bawimang kue.
	(2 Korin 8:8) Thupek mueihla cawh oeh ka toek kei, khanaphi afeituei am thanak awn nam yawng nak phi tangngaw tila ka nuettah hlue kue.
	(2 Korin 8:9) Hatulatiah nim Bawipa Jesu Chrih ei boenak nam hmat, ani kha bawi mang einphi, nangmih ei hmokla ani khawdeng kue, khatiein ani ei khawdeng nak awn nam bawimang kue.
	(2 Korin 8:10) Cawh ei a mawngah ka ngaihtueh kan pe u ei, hatulatiah cawh kha nam boenak la kra kue, tukum ma nam pecuek doeng puenglah oeh nam kra ein, biei nam yahlue puenglah phi nam kra kue.
	(2 Korin 8:11) Khatiein tuboeih, khacawh boeih eila bi u, khanani nam cueih mueihla nam bihlue awn koekpuengla nam rip kaw.
	(2 Korin 8:12) Hatulatiah soemphran te a omla akraah, hatuphi chrang a pum mei a pek kha dou pek kei, hatuphi oehta ein oeh pe kue.
	(2 Korin 8:13) Hatulatiah afeitu dingyong u kom, nangmi ei phueigueh la akra ei, oeh kam ngaih ein, aruipin nei kam ngaih kue.
	(2 Korin 8:14) Tu muengoi amni ei voetvai nak nam taklawh awn bom u, khanavah amni ei taklawh kha nangmih ei voetvai nak ah ni doehpom u ei.
	(2 Korin 8:15) Am ruk mueihla, "A doem khoep pueng phi a doem oeh ta ngai ei, a yawi khoep pueng phi oeh voet ei," a ti mueihla kra kue.
Titus Korin La Tueihnak
	(2 Korin 8:16) Nangmih kan yakhlue u mueihla, Titus ei lungsin na yakhlue nak ta pueng Fanpuhri ka boena kue.
	(2 Korin 8:17) Kam thoehchrah a dou doengla oeh kra ein, amah ei lungsin he awn nangmih eila lawei ngaih kue.
	(2 Korin 8:18) Chrang boem poeng ein thuthang ni toeknak ah am ngak koeinau apum awn kam tueilaw hmaih ei ni.
	(2 Korin 8:19) Cawh doengla oeh kra ein, cawh ei pektak binak kah kam ceit hmaih eila chrang boemtu ein ani phi am soem, Bawipa amah ei hluengtai nak kei awn keimih ei coei cau krunak adang ei hmokla kra kue.
	(2 Korin 8:20) Cawh ei cueihceng pektak kam bilawh nak ah, ha u einphi oeh an preinprum u keila, kam ngaihna kue.
	(2 Korin 8:21) Hatulatiah Bawipa ei mikhmuh doengla oeh kra ein, chrang tu ei hmai ah phi, hatu phi a dueng lah bi ei kam ngaihtueh kue.
	(2 Korin 8:22) Khakonna kam nau am ni mahla kam tuei law ei, a mawngma ada heah kam noekdah ci ein, thana puenglah kam hmuh kue, tuboeih nangmih anuilah an uepnak u awn thahlue taoe kue.
	(2 Korin 8:23) Titus kha, nam hmu ah, bibipuei awn ka pueilah kra kue.Afei kam koeinautu kha chrangboem mei thoeipaitu lah kra u ein, Chrih hluengtaisak u pueng laphi kra u kue.
	(2 Korin 8:24) Khatiein nang mi ei mawng awn kam khoehhrah ei a mawng awn nam yawng nak chrangboem tu ei hmaiah a danglah hmutheh hei u.
Chapter 9
Fanpuhri Ein Adoemsoeih A Pek
	(2 Korin 9:1) Tuboeih chrangcimtu ei la ka bilawh ei mawng, kei yein nangmih ca kan ruklaw u kei oeh    ngaih kue.
	(2 Korin 9:2) Hatulatiah nam cuei ceng tu ka hmat kue. Macedonia chrangtuei la nangmih ei mawng awn ka khoehhrah kue, tukum dengah Achaia ram mei chrangtu ein soemphran khoen u kue, nangmi ei thahlue nak awn chrang a doem ngai pek hlue nak thuengphawng sak kue.
	(2 Korin 9:3) Khanaphi nangmi awn kam khoehhrah nak kei amawng ahrawngla oeh oeakom ka toek moeihla, nam soemphran neila, koeinautu ka tuei law kue.
	(2 Korin 9:4) Oeh khanna kei awn Macedonia chrang tu awn kam law ah, oeh nam soemphran a hmuh ah, nangmih ei mawng oeh nim toeknak awn kan uepnak u kha, kam yaknak la kra eini.
	(2 Korin 9:5) Khatiein cueihnak awn pek keila, a yanla thu nam kamma, cueih nak awn pektu ana soemphran u kom, atang te la a om meila, koeinautu nangmi ei la cehsak ma hei yei awn, kan bilawh sak u lah oeh a kra toek hei yei ngaih eila ka ngai kue.
Cueihceng Nak Awn Phueithoi Nak
	(2 Korin 9:6) Cawh thuem u. Ha u phi ayawica phuei puengkha, ayawi cani a ah kaw. Hauphi adoem phuei pueng a doem ah tei.
	(2 Korin 9:7) Ha u phi a lungsin khuiah a krueh pe seh, oeh pehlue ein, pek sak lah oeh pe seh, hatulatiah Fanpuhri ein yahlue ein pe pueng yawngna kue.
	(2 Korin 9:8) Fanpuhri ein a boenak awn a van nipe hning kue, khati ein, a vanpoeng, anin toe, na ngaih avan, bi ni poeng awn na bawi mang ei.
	(2 Korin 9:9) Cawhmueih la ruk la kra kue, "Ani cueih nak awn pe kue. Ani ein reng u pueng pe kue. Adueng nak aloetla khoeng kue."
	(2 Korin 9:10) Cina phuei pueng bom pueng awn buh eila vaipi awn bom pueng ein, nam cina pueisak kom, dueng nak cang nam ah lawah pungsak kei ni.
	(2 Korin 9:11) Avan poengah nam cueihvaih awn, nam bawimang kom, keimih awn Fanpuhri ei boenak thangsak nak om lawsak kei.
	(2 Korin 9:12) Cawh ei bi nam bi kha chrangcim tuah ngaih pueng nam bomcem doengla oeh kra ein, Fanpuhri boenak adahe bekhuep peila krasak pueng laphi kra kue.
	(2 Korin 9:13) Hatulatiah nangmih kha Chrih ei thuthangni nam yum kom nam ngaih eila, cueihceng nak awn amni awn avan nam teipai hei awn, Fanpuhri nam hluengtai khacawh ei bibi awn nam dang sak kue.
	(2 Korin 9:14) Amni phi nangmi ei hungah am tairue vengah, Fanpuhri ei boenak ani soeih nang mih an pek u awn nang mih ni om dam na u kue.
	(2 Korin 9:15) Oeh toektahlot tei pekduen an pek u la Fanpuhri a ming thang seh!
Chapter 10
Pawluh Amah Aphoeikru Nak
	(2 Korin 10:1) Tuboeih, Chrih ei lungnem nikroep nak awn nang mih awn mikhmai a chrumpoetta, ka yak ein khanaphi asoula om lawah ling pueng kei, Pawluh ein, nangmih kan huipana u kue.
	(2 Korin 10:2) Keimih leidek pumsa ning awn khaw kamsa puenglah nam ngai pueng, a vangtu eila lingnak awn ka law ei lah ka ngaih mueihla, nangmi ei la ka lawah oeh ka linglai yeila kan pana u kue.
	(2 Korin 10:3) Hatulatiah pumsa awn khaw nim sa einphi, pumsa ning awn tuk oeh bi ei.
	(2 Korin 10:4) Hatulatiah nim tukah nak kei licim kha pumsa licim la oeh kra kue. Vongueptu didamsak pueng Fanpuhri ei huhamlah kra kue.
	(2 Korin 10:5) Keimih kha Fanpuhri ei hmuhmat nak taih eila kra pueng poeng awn theilai nak tu kam didam ein, ngaihtueh poeng pangah Chrih ei thungaih eilah   kam ceh puei kue.
	(2 Korin 10:6) Thu nam ngaih nak akuem kawnna, thu oeh ngaihla huentat nak poeng coet teila kam om coengcoeng kue.
	(2 Korin 10:7) Apung lamei dang u pueng doeng nam boen kue. Ha u einphi Chrih ei koela a kra, a hmat krula a kraah, ani mueihla keimih haw Chrih ei koela kam kra amah ein ngai bai seh.
	(2 Korin 10:8) Kam tithei nak a mawng a vang awn kam khoehhrah ngailah akraah, kan didam u eilah oeh kra ein, kan u epkhoengsak u ei la, Bawipa ein an pek u lah oeh kamyak kue.
	(2 Korin 10:9) Ka caa awn nangmih kan krih sak u kei oeh ka yahlue kue.
	(2 Korin 10:10) Hatulatiah ani ei ca pek tukha rueh ein thamah ein phi, a pumsa oeh mawngmei ein, a thulang phi asuilam oeh om kue tila avang ein am toek.
	(2 Korin 10:11) Asounakla kam om poetta caa awn kam ruk kei thu mueihla kam sutlawah kam bi ei a mawng khamueih ei chrangtu ein cawh ngaihtueh u seh.
	(2 Korin 10:12) Ammah ngakkru u puengtu avang awn nuetdong kru ei, hiha kru ei keimih oeh kam ngaih kue; khanaphi ammah awn ammah nuetdong kru u pueng awn ammah awn ammah mueih kru u ein, yaklam nak kalah kra u kue.
	(2 Korin 10:13) Khanaphi keimih tah, kam khoehhrah khin puennei lah oeh kam khoehhrah ei, khanaphi Fanpuhri ei an soem uk bibinak khuiah ni kam khoehhrah kaw, khacawh ei bibinak khuiah nangmih haw nam thuum kue.
	(2 Korin 10:14) Hatulatiah nangmi eilah oeh kam sutlaw kha, kammah kam lingteng puenglah oeh kra ein, Chrih ei thuthang ni awn nangmih eila kam sutlaw ma kue.
	(2 Korin 10:15) Chrangfei tu ei binaktu puen nei lah oeh kam khoehhrah einphi, kam ngaihu nak kha nam yumnak ataai toeih eila, kam huenthawh nak khaw hmun nam hmuah anuilah akau vei lani.
	(2 Korin 10:16) kha navah   nam om nak kei khaw hmun puen kom thuthang ni kam toek, afei chrangtu ei am bi khoen awn khoehhrah ei oeh kam ngaihkue.
	(2 Korin 10:17) Khanaphi khoehhrah hlue pueng ha u phi Bawipa ah khoehhrah seh.
	(2 Korin 10:18) Hatulatiah   ha u phi amah ngakkru pueng oeh dou u ein, Bawipa ei a ngak kei chrangni am dou.
Chapter 11
Pawluh Athoeithanak Atoek
	(2 Korin 11:1) Aw ayawicala ka ru-angnak nan ngaihsim u kei ka yahlue kue! Nan ueh pekhoen u kue!
	(2 Korin 11:2) Hatulatiah nangmih Fanpuhri ei phuem nak awn kan phuemna u kue; hatulatiah nam vaa ei apum kan bek pekhoen u kue, khanavah nang mih kha nutaciim mueihla Chrih ah kan pehning u ei.
	(2 Korin 11:3) Khanaphi ruii yein theileh nak awn Eve a theinak mueihla, Chrih aciimla beknak lungsin afeila hatu mueihla aw alat a iyei ka krih kue.
	(2 Korin 11:4) Hatulatiah chrang apum law kom oeh kam toek Chrih feiyei thuthang a toek lah a kraah, oeh khanna oeh nam rah man a fei Hmueichra nam rah la a kraah, oeh khanna oeh nam douman nei a fei thuthang ni nam dou ah phi, cawhtu anicala nam ueh hei kue.
	(2 Korin 11:5) Hatulatiah kei kha a mingthang hruei tueih khuiah ayawisoeih la oeh ka kra kue tila ka mah ka ngaikru kue.
	(2 Korin 11:6) Khanaphi thutoek nak ah theithang nak oeh ka biah phih, hmuhmat nak vangah khamueihla oeh ka kra ein. Atangla, cawh ei dangsak naktu nangmih ei la ninglam a van poeng awn, kam bi khoen kue.
	(2 Korin 11:7) Nangmih an yoeh pom u kei la, kamah ka nemkrusak ein Fanpuhri ei thuthang ni a chreng kala ka toek la ka boeu vaw?
	(2 Korin 11:8) Nangmih ah bibi eila chrangboem afeitu eilah chreng ka lak kha ka ruhtep heilah kra kue.
	(2 Korin 11:9) Nang mih awn nim om poetta ka ngaih ah, ha u ei phueigueh nak la oeh ka kra kue. Hatulatiah Macedonia ram lam ei law u pueng koeinautu ein ka ngaihtu a kuemla ni bom u kue. Nangmih ei phueih oeh ka ruehsak keila a poeng ka ngaih nak mueihla, a khamueih la ka ngaihna toeih ei.
	(2 Korin 11:10) Chrih ei thutak ka khuiah a om nak awn, Achaia ram khuiah phi cawh ei khoehhrah nak oeh mana hlot u ei.
	(2 Korin 11:11) Hatulah? Oeh kan yawng nak u la aw? Kan yawng nak u Fanpuhri ein hmat kue!
	(2 Korin 11:12) Khanaphi keimi mueihla khoehhrah hlue u pueng oeh am khoehhrah eila ka bihnui ka bi toeih kom ka mana hei yei.
	(2 Korin 11:13) Hatulatiah kha mueih ei chrangtu kha thoeithawih tu, theileh bibitu, Chrih ei thoeitula hmoekru u kue.
	(2 Korin 11:14) Coei yeila oeh kra kue, hatulatiah khawram hawya vaang pueng Fanchrang mueihla hmoe kru kue.
	(2 Korin 11:15) Khatiein khawram mei bibi chrangtu dueng nak bibi chrangla am hmoekru coei yeilah oeh kra kue. Amni ei duetnak kha am bi mueihla kra ei.
Khawvuk Awn Pawluh Akhoehhrah
	(2 Korin 11:16) Ka toek baiyei, ha u einphi aruang la oeh ni ngai seh; khanaphi nam ngaihla a kraah, a yawicala ka khoehhrah nak keila chrang ruang mueihla ni dou u.
	(2 Korin 11:17) Cawhmueih la ka toek kha Bawipa mueihla ka toek la oeh kra ein, aru mueihla, uepnak awn ka khoehhrah kue.
	(2 Korin 11:18) Pumsa awn ada am khoehhrah nak awn keiphi ka khoehhrah kue.
	(2 Korin 11:19) Hmuhmat chrang la nam kranak awn aruangtu yeinak awn ueh u.
	(2 Korin 11:20) Hatulatiah chrang a pum mein nangmih an tamna nak u, an awk ai u, an cung mang u, an hmuhsup u, nam hmai an beih u kah nam ueh kue.
	(2 Korin 11:21) Yaknak awn khamueih ah kam thadawtkue ka ti. Khanaphi chrang apum hatukuaw a khoehhrah la akra ah, chrangtu mueihla ka toek, kei haw ka khoehhrah ei.
	(2 Korin 11:22) Amni Hebru chrangtu aw? Kei Hebru chrang. Amni Israel chrangtu aw? Kei Israel chrang. Am ni Abraham mei cachrah aw? Kei Abraham mei cachrah.
	(2 Korin 11:23) Amni Chrih ei saiine? A angla ka toek kei, kei ka kra ngai ein, ka bi ngai kue, thong ka krum ngai kue, akhekala adalah an paih u, alakah ka si chroeu kue.
	(2 Korin 11:24) Judahtu ein thumkip awn pako ngavei nipai u kue.
	(2 Korin 11:25) Singboeng awn thumvei ni pai u kue, oet vei lung awn ni voi u kue, leng thum tuikong thed nak ka um kue, tuili khuiah hnuepoet awn thanoet ni sow kue.
	(2 Korin 11:26) Dung ka ceit hlekhlek kue, tuinu ah krih eitu umnak, ruaitu krihnak, ram chrangtu krihnak, khuifeitu krih nak, khawpuei ah krih nak, prongla krih nak, tuili fannei krih nak, railei u pueng koeinautu krih nak, ka um kue.
	(2 Korin 11:27) Akueitu binak, than ada ah oeh ihnak, tuihrai aitawi nak, buh kala omnak, khawsikum nak, suisak ka la omnak tu ka um kue.
	(2 Korin 11:28) Cawhtu konna, chrang boemtu avan luenak awn coeicau nak awn ue oihnak hnueptoe ka uum kue.
	(2 Korin 11:29) Kei yei tha oeh anat la ha u ei athana ei? Chrang a thoihah, ka khuilah mei mueihla oeh ni ui yaw?
	(2 Korin 11:30) Ka khoehhrah la a kraah, ka thadawt nak tu awnni ka khoehhrah kaw.
	(2 Korin 11:31) Aloet youthenla kra pueng, Bawipa Jesu ei pai Fanpuhri ein, oeh ka rai hmat kue.
	(2 Korin 11:32) Hrangpuei Aretas ein Damascus khaw ah ram kruem bawila a som mein kei an pang u keila Damascus khaw ngoeng sak hei kue.
	(2 Korin 11:33) Vongkawttei rangah ni tawk u ein vong kotta ni chrah u ein, ani ei kutta ka phraong kue.
Chapter 12
Pawluh Ei Mikhmuh
	(2 Korin 12:1) Ka khoehhrah toeih ei ngaih kue, khanaphi amemang nak oeh om mei. Khanaphi Bawipa ei thuphran naktu awn mikhmuhnak tu ka toek phroei yei.
	(2 Korin 12:2) Ayanla kum hleili poetta, Chrih ei chrang apum Fankhaw duetla am yoeh ka hmuh kue. Pumsa mah la aw, pumsa kaa la aw oeh ka hmat kue, Fanpuhri doeng ein hmat kue. Khacawh ei chrang kha fankhaw a thoeng thumna hrila yoek u kue.
	(2 Korin 12:3) Khacawh ei chrang ka hmat ein a pumsa awn naw a pumsa kala aw, oeh ka hmat ein, Fanpuhri doeng ein hmat kue.
	(2 Korin 12:4) Ani kha Paradise khuila am yoeh, chrang oeh a toek sak tu awn, chrang ei oeh a toekhlot thu tu ya kue.
	(2 Korin 12:5) Khacawh ei chrang ei hungah ka khoehhrah ei, khanaphi ka mah ei hamla tah, ka thadawt nak oeh toekla, oeh ka khoehhrah ei.
	(2 Korin 12:6) Ka khoehhrah hlue aphih, a ruangla oeh ka kra ei, hatulatiah thutak ka toek keila, akranak ah, cawh ka kuep pei, ha u einphi kei yeila, a yaak awn kei an hmuh la oeh am ngaihtueh ngai yeila, oeh ka khoehhrah ei.
Pumsa Ei Hling
	(2 Korin 12:7) Thukha ein nuipai pueng thuphran, nei mawng awn, oeh ka congkru eilah, pumsa hling ni pe kue. Oeh ka congkru eila, vuk ni hmuhsak kei khawram mei thoeipai la kra kue.
	(2 Korin 12:8) Khacawh ein an chrah eila Bawipa eila thumvei rennak ka thoeh ah.
	(2 Korin 12:9) Ani ein, "Ka boenak kha nang ei hmokla kroe kue, hatulatiah ka huham kha atha oeh om pueng ei hamla kuem kue,” a ti. Khatiein Chrih ei huham ka fanna a om mei hmokla, ka thadawtnak kei a mawng awn ka khoehhrah ei.
	(2 Korin 12:10) Khatiein, Chrih ei hmokla, thadawt nak, thekha nak, khuikha nak, dunghnep nak, vukhmuh nak tu ka yahlue kue. Hatulatiah ka thadawt tah, ka thamah law kue.
Thoei Apummei Mawng
	(2 Korin 12:11) Aruu mueihla ka huentat kue. Akhamueihla nan krasak u. Atangla nan ngak u keilah kakra te pueng, hatulah oeh ka mawngah phi, ahluengsoeih thoei tuah ayawisoeih la oeh ka hroi kue.
	(2 Korin 12:12) Hrueithuein tangla kra u pueng ei hmatnak tu kha nam hmuah uehnak avanpoeng awn binak awn hmatnaktu, coeinaktu, awn huhamtu la krakue.
	(2 Korin 12:13) Nangmih ei hamla phueigueh lah oeh ka kra konna, poih pueng chrangboem tulah nemnak fei hatunum nam tak? Cawh ei katnak ni ngaisim u!
Pawluh ein Korin A Ngaih nak
	(2 Korin 12:14) Boen u, nangmi eila a lengthum nak la law eila ka tuen khoen kue. Phueihrueh la oeh ka kra ei, hatulatiah nam tak ka yap puenglah oeh kra ein, nammah ni kan yap u. Canautu ein am nu pai yei hmokla khoepbou u puenglah oeh kra ein, nupaitu einni am canau tuei hmokla am khoepbou.
	(2 Korin 12:15) Khatiein yeinak awn ka cungkom, nam Hmueichra tu ei hmokla phi ka cung ei. Kan yawngnak ngai u lah, nan yawngnak u yawi yei ne?
	(2 Korin 12:16) Khamueih la akra phi, nangmi ei phueihrueh la oeh kakra ei. Khantupang ahphi, thufi pueng ei pueilah ka kra ein, theilai nak awn kan pang u.
	(2 Korin 12:17) Nangmi eila ka tueih lawei chrangtu awn atangla nangmih kan awai u aw?
	(2 Korin 12:18) Nangmih eila Titus a law eila ka pana ein, ani awn koeinau a pum ka tueilaw rawi kue. Nangmi ei la Titus ein hatuphi oeh ni awai u eini. Luung apum awn kan huenthou ein kan bilo puenglah oeh kra aw? Lam a pumma kan ceit hmaih puenglah oeh kra aw?
	(2 Korin 12:19) Nangmi ei halah kammah ei tangnak kam hui khikpueng lah aniin poengah nam ngai yaw? A tang kikla, Fanpuhri ei hmaiah Chrih awn kam toek pueng lah kra kue. Yawng nak puei pawtu a vanpoeng kha nangmih ei uepkhoeng nak keini.
	(2 Korin 12:20) Hatulatiah ka lawah oeh ka yakhlue nangmih ah ka hmuh ei; rahkru nak, phuem nak, kawthed nak, taihkru nak, keinang nak, preinkru nak becuei nak, ueoihkru nak tu a om mei ka krih kue.
	(2 Korin 12:21) Ka law baiah ka Fanpuhri ein nam hmaiah an nemsak bai ei, ayanla thoihkaih u puengtu, oeh cimcaih eilah om u puengtu, luilu u pueng tu awn sisa ei yak hlue bilo u pueng tu ei hamla oeh am yutpha nak awn ka ayoe eila ka lue kue.
Chapter 13
Namah Ngaikru
	(2 Korin 13:1) Cawhkha nangmi eila ka lawnak alengthum nak lakra kue. Hatuphi hmatpuei nak pahnih    pathum awn uep sak u.
	(2 Korin 13:2) Alenghnih la ka law ein nim om poetta, ngaih nak kei thu ka toekma khoenkue, tuboeih oeh ka omma phi ka toek bai, ayanla thoihkaih u pueng tu awn akhamueih la kra u pueng avan poih pueng, ka lawbaiah ha u phi oeh ka rinat heiyei ni.
	(2 Korin 13:3) Chrih ein kei awn a thu hmat nak a cuek ah tuen ein nam yapla a kranak ah, nangmih ah ani oeh thadawt ein, nangmih ei huham lah kra kue.
	(2 Korin 13:4) Ani kha atangla thadawt nak awn laklam tungah si ein phi, Fanpuhri ei huham awn ani hring bai kue. Hatulatiah mingmih kha ani ah nim thadawt einphi, nangmih tu ei hamla Fanpuhri ei huham awn ani awn nim hring eini.
	(2 Korin 13:5) Yum nak ah nam cek awn oeh nam cekaw tin am hmat nak keila nammah noekdah kru u; nammah cetphrai kru u! Nam khuiah Jesu Chrih a om mei a mawng oeh nam hmat kuene? Cetphrai nak kah nam kru pueng lah oeh nam kra pueng ngaw?
	(2 Korin 13:6) Noekdahnak kah oeh nim kruk nam hmatteila ka ngaih u kue.
	(2 Korin 13:7) Tuboeih hatu katnak phi oeh bi eila Fanpuhri eila nim tairue kue. Cetphrai nak oeh noeng pueng mueihla nim dangah phi, hatuphi ani nam bi ei.
	(2 Korin 13:8) Hatulatiah awl tak kaa la mingmih ein hatuphi oeh nim bihning ei. Thutak doeng awnni nim bihning.
	(2 Korin 13:9) Hatulatiah nam thamah einphi, keimih kam thadawt lawah kam yeikue. Nam kuempoe ngnak kei hmokla phi kam tairue kue.
	(2 Korin 13:10) Khatiein, kamah oeh ka om hnuiah ca ka von ruklaw, ka lawah titheinak ka hmangkom oeh ka krung ei la khacawh Bawipa ein an pek kha kan phret nak u keila oeh kra ein nam uepkhoeng nak keilah kra kue.
Ahnusoeih Kutpang Nak
	(2 Korin 13:11) Ahnusoeihla, koeinautu, yeikrai u, kuempoeng nak, lunghnim nak, lung apumla kra u, adimla awm u.Fanpuhri ei yawng nak awn dimnak nangmih ah awm seh.
	(2 Korin 13:12) Acimla moukkru awn a pum awn a pum kutpang kru u.
	(2 Korin 13:13) Chrang cim avan nein nangmih kut ni pang u kue.
	(2 Korin 13:14) Bawipa Jesu Chrih ei boenak, Fanpuhri ei yawng nak, Hmueichra Ciim mei khawtseng nak, nam yan ah awm seh. Amen!

Kalati
Chapter 1
Tuennak
	(Kalati 1:1) Chrangtuei lamei chrang ei ninglam awn tueihla oeh kra ein, Jesu awn a mah sihnak kei thawhsak pueng pai Fanpuhri ei tueih thoeipai kei pawluh awn;
	(Kalati 1:2) Atoengla kam ompuang koeinau tu a van nein, Kalati rammei chrang boemtu eila ka ruk lawni.
	(Kalati 1:3) Bawipa Jesu Chrih awn nim pai Fanpuhri ei lamei boenak awn dimnak nangmih ah awmseh.
	(Kalati 1:4) Nim pai Fanpuhri ei ayakhlue mueihla, tuboeih poettei athe ah ni phrongsak u eila, nim katnak hmokla amah pekru kue.
	(Kalati 1:5) Amah ah hluengtai nak a loetla awm seh. Amen.
Thuthang Fei
	(Kalati 1:6) Jesu Chrih ei boenak awn ni khui u pueng a yang hela nam dongta ein thuthangni a fei vangla nam hlatla ka coei he kue.
	(Kalati 1:7) Khacawh kha thuthangni a fei tangla oeh kra ein; A vang ei nam lungi pang thaei yei lah ni theina u kom Chrih ei thuthangni kawlawksak kei yahlue u kue.
	(Kalati 1:8) Khatiein kei mih phi, Fanchrang phi, nangmih eila kam toek kei thuthangni awn hnuthun neilah thuthangni nih toek u puengah, thaiphraw nak omloetse!
	(Kalati 1:9) A yanla kam toek mueihla tuboeih ka toek baiyei: Nam doukhoen nei thuthangni awn hnuthun pueng thu thang toek puengah thai phraw nak omloetseh.
	(Kalati 1:10) Hatulatiah tu boeih chrang ei kawngaih num, Fanpuhri ei kawngaih aw ka yaptham? Chrang ei an yeinak kei laaw ka thanak? Tu boeih hrila chrang ei yeinak keila ka thanak katah, Chrih ei tueihyoih la oeh ka kra ei.
Pawluh Abi Atoek
	(Kalati 1:11) Koei nau tu,  kan hmat sak hlue u tah, ka toek kei thuthangni kha chrang  ei  tuei  saw lah oeh  kra  kue.
	(Kalati 1:12) Chrang eila oeh karah, ka ngaihtueh laphi oeh kra  ein,  Jesu  Chrih  ei  thu phran awnni ka rah.
	(Kalati 1:13) Hatulatiah ayanla Judah thum awn ka hringom nam yak khoen, Fanpuhri ei chrangboem ha tumueihla ka dunghnep, Chrangboem didam meila hatukrukla ka thanak.
	(Kalati 1:14) Judah beeknak vangah ka khaw chrang ka thonpuei Judah chrangtu ada ei hmuah, ka maya ein, ka pupaituei thumcamtu akhuethuek lah ka hruikue.
	(Kalati 1:15) Khanaphi Fanpuhri ein, ka nawi yei bungkhuiah ka ompoet reah ni boei ha ein, a boenak awn ni khuekue.
	(Kalati 1:16) Aniei mawng khuifeitu eila ka toek hning eila, Acapa an hmuh ei ayak hlue awn, hau oeh ka doeddam kue.
	(Kalati 1:17) Thoeila a na krama u puengtu hmuh hei yeila Jerusalem laphi oeh ka vaak ein; Arabia ram la ka ceitphroei ein Damascus khawla ka law bai kue.
	(Kalati 1:18) Khanei kumthum aboeih konna cephas awn kan hmatkru eilah Jerusalem la ka kai ein hnuephra hleili kan awmkue.
	(Kalati 1:19) Khanaphi Bawipa ei nau, James konna thoeifei hauphi oeh ka hmuh kue.
	(Kalati 1:20) (Tuboeih nangmih kan ruk law uh kha Fanpuhri ei hmaiah oeh ka theila khai kue.
	(Kalati 1:21) Khakonna Syria ram awn Cilicia ramla ka ceit kue.
	(Kalati 1:22) Chrih ah awm u pueng Judah ram chrang boemtu ein atuboeihduet oeh kam hmuhmat kru pha kue.
	(Kalati 1:23) Ayanla "ni dunghnep u pueng ein ayanla, a thedkhad teila, a thanak kei yumnak tuboeih toek kue" tidoengni am yak.
	(Kalati 1:24) Kei awn Fanpuhri hluengtai u kue.
Chapter 2
Jerusalem Kongci
	(Kalati 2:1) Kum hleili alaw konna, Titus mala Barnabas awn Jerusalem la kam ceit bai kue.
	(Kalati 2:2) Cawhkha thuphran ka hmuhla ka ceh lakra ein; Khuifei tuei hmuah ka toek kei thuthangniam hmaiah ka taak kha; dong nak ah akhawloela oehdong ngeilah ka krih la, Toengpang tuei hmaiah aduemla ka bi.
	(Kalati 2:3) Khanaphi ka eppa awm pueng, Titus Greek chrang haw vuenmawng redteilah oeh ka lingna kue.
	(Kalati 2:4) Khanaphi cawh kha Koeinau loitu ein aduemla am kumlainak awn Jesu Chrih awn kam taak kam poeyenak ah ni hnon u kom, saila tangsak hning ngeilah, ni bueruem u eilah law u kue.
	(Kalati 2:5) Khanaphi nangmih ah thuthangni thutak auepnak keila, amniah a soengca hmanphi oeh kam pe kue.
	(Kalati 2:6) Khanaphi Am mingthang u pueng toengpangtu haw, kei yei hamla hatu ahalah oeh bi u ein; Hauei mikhmai phi Fanpuhri ein oeh boen kue.
	(Kalati 2:7) Khanaphi vuenmawng red u puengtu eila thuthangni toek keila Peter ap ein, vuenmawng oeh red u puengtu thuthangni toek kei la kei an ap kha a hlatla hmuh u kue.
	(Kalati 2:8) Vuenmawng red u pueng tuah thoeipai hningnak Peter a pek mueih la, vuenmawng oeh red u pueng tuah thoeipai hningnak Pawluh phi a pek.
	(Kalati 2:9) Atungla kra u pueng James awn Cephas awn Johan mi ein, boenak kei an pek hmat u ein, khawtseng nak patvang kut kei awn Barbabas nipe u ein, vuenmawng redtu eila am ni ceit u kom khuifeitu ei la kan ceh eila kam nguem kue.
	(Kalati 2:10) Khawdengtu thuemhei loettei doeng nitoek u kue. Khacawh bi ei ka ngaih kue.
Pawluh ein Peter Ataih
	(Kalati 2:11) Antioch khawla Peter a lawah, a katnak awn a hmai ah ani ka beek,
	(Kalati 2:12) Jame mei lamei chrang tu oeh am law phaah, khuifei tuon awai hmaih u ein phi, am law konna, vuenmawng red tu a krihnak awn a hnula nok ein afeila amah awmha kue.
	(Kalati 2:13) Judah apoih tuphi ani awn chrangni la sehmaih u ein, Barnabas haw chrangnila am senak ah thuum aya kue.
	(Kalati 2:14) Khanaphi thuthangni thutak awn oeh am awm ka hmuh lawah, a vannei hmaiah Cephas ka toek, nang, Judah lah na kraah, khuifei mueihla na omma, Judah awn oeh nan mueih ei, hatulah khuifeitu Judah mueihla ommeila na ued?
	(Kalati 2:15) "Mingmih kha khuifeitu khuiyei chrang thoihla oeh nim kra ein pumsa awn Judah chrangla nim kra kue.
	(Kalati 2:16) Chrang kha thukhoen a hruinak awn duengnakla oehsut hlottei, Jesu Chrih yumnak awnni a sutkaw, khatiein Chrih yumnak kha nim duengnak la krakue, thukhoen hruila oeh kra ein; acuek heah thukhoen hruinak awn ha u chrang phi oeh dueng hlottei.
	(Kalati 2:17) Khanaphi Chrih awn duengnak nim yap hnuiah, nim mah phi chrang thoih la nimkra nim hmuhkru lah akraah, Chrih kha chrangthoih ei bibi puenglah kraaw? oeh krahe kue!
	(Kalati 2:18) Ka thedte ka prangbai puenglah kakra kha, thukhoen kaan puenglah kakra kamah ka the kru kue.
	(Kalati 2:19) Hatulatiah Fanpuhri awn ka hring hning ngeila, thukhoen awn thu khoen na ka si kue.
	(Kalati 2:20) Laklamtungah Chrih awn kan sikhoennak awn; ka hringnak kha kamah la oehkra ein, ka khuiah Chrih hring kue. Tuboeih pumsa awn ka hringnak kha, ni yawngna ein a mah pekru pueng Fanpuhri ei capa yumnak awn ni ka hringom.
	(Kalati 2:21) Fanpuhri ei boenak oeh ka phe kue, thukhoen awn duengnak rah la a kraah, Chrih ei sih kha a khawloe ni.
Chapter 3
Yumnak Awn Dueng
	(Kalati 3:1) Aw Kalati rammei chrangang tu! Hauein an un u, Jesu Chrih kha laklamtung ah nam mik hmuh a danglah ngon khoen u kue.
	(Kalati 3:2) Cawh ei a pumcadoeng nangmih ei la hmattei ka ngaih: Thukhoen hruinak awn num, oehkhanna nam yak nam yum awn num Hmueichra nam rah?
	(Kalati 3:3) Nam anhr tangkik kuene? Hmueichra awn nam tuen ein hret, tuboeih pumsa awn nam khuep peine?
	(Kalati 3:4) Khawvuk a dahe a loela nam od teine? Khacawh aloela kratang ei ne?
	(Kalati 3:5) Khatiein, Nam yaak nam yum la aw? thukhoen nam hrui la aw? Ani ein Hmueichra awn ni bawm u ein nam hmuah coeinaktu a bi.
	(Kalati 3:6) Abraham ngaihtueh u:" Ani ein Fanpuhri yum ein, khacawh ei yumnak kha ani ei duengnak lah hmoe kue."
	(Kalati 3:7) Khatiein yumpuengtu kha Abraham mei calah am kra hmat u.
	(Kalati 3:8) Fanpuhri ein khuifeitu yumnak awn duengsak hei yeila, thuciim mein ana hmuhkhoen nak awn, Abraham mei halah thuthangni ana toek khoen, "Khuipoeng avan nang awn youthen hmu ei ana tina kue.
	(Kalati 3:9) Khatiein yumnak tah u puengtu kha Abraham awn youthen hmuh u ei.
Thukhoen Awn Thukam
	(Kalati 3:10) "Thukhoen cabu ah ruktu a  van oeh hrui toeihpueng hauphi runkhuen nak rah eila rukla kra ein, thukhoen hruinak kah suhang pueng a van runkhuen nak kaiah awm u kue tila ru u kue.
	(Kalati 3:11) Hatulatiah" dueng u pueng kha yumnak awn hring u ei lah a kranak ah, hauphi thukhoen hruinak awn Fanpuhri ei hmaiah a dueng oeh om kue tikha khai kue.
	(Kalati 3:12) Khanaphi thukhoen kha yumnak la oeh kra ein; Thukhoen hrui pueng thukhoen awn hring eila thukhoen nein a latla theithangkue.
	(Kalati 3:13) Mingmih ei hamla Chrih ei runkhuen nak ah hmuh awn mingmih runkhuennak ah ni thawng u kue. Sing fan na tai ha u phi runkhuennak yawkpuengla ru u kue.
	(Kalati 3:14) Abraham mei youthen khuifei tuah Jesu Chrih awn sutlaw ein, yumnak awn thukam Hmueichra nim rah ei hmokla kra kue.
Thukhoen Nei Buenak
	(Kalati 3:15) Koeinautu, hnicimtuei ruisuinak awn ka toek kei: Chrangtuei am bi paipi hawya hauein oeh rawkthei oeh thapthei kue.
	(Kalati 3:16) Tuboeih thukam kha Abraham awn a ca chrahtuei hamla a toek. Ada buenak awn" na cachrah tu" tilah thuciim mein oeh toek ein chrang a pum buenak awn "na ca chrah" tilani a toek, Ani kha Chrih lakra kue.
	(Kalati 3:17) Ka toek hluetah cawhni: Kum phrali awn thumkip a boeih konna lawpueng thukhoen, Fanpuhri ein a na bilawh khoen paipi oeh a hnoed mueihla thukam phi oeh phe kue.
	(Kalati 3:18) Hatulatiah Cawh ei rou kha thukhoen fan na a yungla akra ah, thukam mah khacawh oeh yungphra ei; khanaphi Fanpuhri ein thukam awn pe khoen kue.
	(Kalati 3:19) Khana hatulah thukhoen a peek? Thukhoen kha Thu kam mei a bue cachrah oeh a lawpha hrila thoihnak hmokla thapnak la kra ein thukhoen kha fan chrangtuei thoei painak awn bilah kra kue.
	(Kalati 3:20) Thoeipai kha vang ei ham doenglah oeh kra ein; Khanaphi Fanpuhri kha a pumni.
	(Kalati 3:21) Khatiein Thukhoen nein Fanpuhri ei Thukam taih aw? Oeh taih he kue! Thukhoen nein hringnak a pek hninglah a kra ah, duengnak kha a tangla thukhoen na yungphra ei sue.
	(Kalati 3:22) Khanaphi thucim mein hauphi kattei kaiah a tak kha, Jesu Chrih yumpuengtu hringnak a pek hei hningnak kei thukam la kra kue.
	(Kalati 3:23) Khanaphi yumnak oeh a law pha ah, mingmih Thukhoen kaiah thongim khuiah an uep u, khacawh ei yumnak aphoeu law hrila ni kuep u kue.
	(Kalati 3:24) khatiein Thukhoen kha yumnak awn chrangdueng lah kranak keilah Chrih eila ni rued u pueng Tikkhikpung ni.
	(Kalati 3:25) khanaphi tuboeih yumnak law ein, thoem pueng ei kaiah oeh nim awm kue.
Fanpuhri Ei Catu
	(Kalati 3:26) Hatulatiah Mingmih kha Jesu Chrih yumnak awn Fanpuhri ei calah a van nim kra boeih kue.
	(Kalati 3:27) Hatulatiah Chrih ah Baptisma nam hmu pueng a van Chrih nam suisakhoen pueng lah nam kra kue.
	(Kalati 3:28) Hatulatiah Jesu Chrih ah a van a pumla nam kra kue; khatiein nuta, tongpa, hoeng pueng, saii, Greek, Judah ti oeh awm bai he kue.
	(Kalati 3:29) Chrih ei koela nam kraah, Abrahan mei cachrah la nam kraein, Thukam awn rou nam hmu khoen kue.
Chapter 4
Catu
	(Kalati 4:1) Hatu ka toek kei tiah, rou kana pueng ein khawh a van kana ein phi, a maw poetta, sai awn an hanak oeh awm kue.
	(Kalati 4:2) Apai yei nin nuetnak oeh a pha ei chrueih, ngoeng pueng awn sumnueng pueng ei kut kai ah awm kue.
	(Kalati 4:3) Akhamueihla, nim maw hnuiah, leidek thumcam mei kaiah sailah nim kra kue.
	(Kalati 4:4) Khanaphi niin a kuemlawah, Fanpuhri ein a capa tueilaw ein, nuta a pummei cana ein, thukhoen kaiah hmi kue.
	(Kalati 4:5) Cala kranak nim rahning hreila, thukhoen kaiah awm puengtu thong hei kue.
	(Kalati 4:6) Hatulatiah cala nam kranak awn,"Apa! pai! "tila khuenak keila, Acapa ei Hmueichra nim lungsin khuila tueilawh kue.
	(Kalati 4:7) Khatiein Saiila oeh nam kra he kom, Acala kra, Acala kranak awn Fanpuhri awn rou kanapuenglah nim kra kue.
Pawluh Ein Kalati Chrangtu Ayongnak
	(Kalati 4:8) Ayanla, Fanpuhri oeh nam hmat phaah, Fanpuhri la oeh kra puengtuei saiilah nam kra kue.
	(Kalati 4:9) Khanaphi tuboeih Fanpuhri nam hmat law ein, oehkhanna Fanpuhri amah ein nihmat khoen u kue; Hatumueih la a tharui oeh awm pueng awn hatula oeh loeuk u pueng ngeila nam latbai? Khamueihtuei tamnala awm beiyei nam ngaih kuene?
	(Kalati 4:10) Hnueptu, Chratu, Kumtuon a khinkhatu nam ngaihna he ein nam bilawh!
	(Kalati 4:11) Nam fan na a khawloe lah ka bi akra ei lah kakri he kue.
	(Kalati 4:12) Koeinautu, kan pana uh, Kei mueihla kra uh, hatulatiah kei haw nangmih mueihla ka kra man kue. Ka fanna hatu katnak oeh nam bi kue.
	(Kalati 4:13) Khanaphi nam hmat mueihla, ka hmatnak kei dawngah nangmih eila thuthangni ka toek lawcuek.
	(Kalati 4:14) Ka hmatkha nangmih ei hamla noekdah nak la akra aphi, oeh nan hnep u ein, oeh nan tueihleh u, oeh nan hmuhsup u ein, Jesu Chrih a mah he awn Fanpuhri ei Fanchrang mueihla nan dou u kue.
	(Kalati 4:15) Nam yeikrainak youthen hatumueih la krakue num? Nangmih a krahning ei sueah, nam miktu nam koihkom nan pe u ei tila nam mawng ka hmatsak hei kue.
	(Kalati 4:16) Khatiein thutak ka toek lah nam raiila ka krakuene?
	(Kalati 4:17) Aveh la ngaihtueh u ein ni yap u puenglah oeh kra ein keimih awn nim taiyei am yahluenak awn ni yap u kue.
	(Kalati 4:18) Khanaphi nim omhmaih doenglah oeh krakom, ngaihtueh ni awn ani loetnak keila tuboeih thana u kue.
	(Kalati 4:19) Ka catu, Chrih ei mueime nangmih ah a danglaw hrila calaw tompueng ei natnak awn ka bilou bai kue.
	(Kalati 4:20) Tuboeih nangmih ei eppa hatukrukla ka awm hlue kue tiah, nangmih ei hmokla ka ngaih atoe henak awn ka awi haw ka hlat hlue kue.
Hahra Awn Sarah
	(Kalati 4:21) Thukhoen kaiah, nam awm hlue pueng ni then u, thukhoen nei a toek oeh nam ngai kuene?
	(Kalati 4:22) Abraham mein capa pahnih la ca ein, apum sai nuta awn, apum nuta hoeng awn tila thucim ma ru u kue.
	(Kalati 4:23) Khanaphi Saii nuta ei capa kha pumsa ning awn hmilaw ein, nuta hoeng ei capa kha thukam awn hmi kue.
	(Kalati 4:24) Cawhkha mueihnakla toek ni, Cawh ei nuta rawikha paipi pahnih toek hluenak: Paipi apumkha Sinai krang ei ka lawein Saiilah kra eilah ca kue; Ani kha Haga lakra kue.
	(Kalati 4:25) Tuboeih cawh ei Haga kha Arabia rammei Sinai krang awn loukru nih ein tuboeih Jerusalem la krakue. Ani ei catu kha saiila kra u kue.
	(Kalati 4:26) Khanaphi fanla awm pueng Jerusalem kha nuta hoengla kra ein ani kha nim nawi la kra kue.
	(Kalati 4:27) "Oeh ca ein cingpueng nuta yeiseh, nat oeh na yawkhoi pueng a thang owowla vikkoe; Hatulatiah ava awm pueng nutalah am tuhtoem mei nuta a doem ngaila ca kue tila ru u kue. "
	(Kalati 4:28) Ka koeinautu, nangmih kha Isaac mueihla thukam calah nam kra kue.
	(Kalati 4:29) Khanaphi akhapoetta pumsa awn hmi pueng ca ein Hmueichra awn hmipueng ca adunghnep mueihla tuboeih phi akhamueihla kra kue.
	(Kalati 4:30) Khanaphi thucim mein hatunum a toek?"Sai nutong awn a capa tut rawi, hatulatiah Sai nutong ei capa kha nutong hoeng ngei capa awn rou oeh pai nih ei a ti."
	(Kalati 4:31) Khatiein, koeinautu, Sai nutong ei calah oeh nim kraein, nutong hoeng ei ca ni.
Chapter 5
Chrih Awn Hoengnak
	(Kalati 5:1) Nim hoeng ngeila Chrih ein ni hoengsak u kue; Khatiein dueiuep u na saiila kranak kei oeh kawt bai u.
	(Kalati 5:2) Ka thungai u! kei, Pawluh ein kan toek u ei, vuenmawng redtei nam yumla a kra ah, nangmih ei hamla Chrih a phu oeh awmmei.
	(Kalati 5:3) Khakonna, vuenmawng redteila nguem pueng hauphi thukhoen avan a hrui yeilah maton awm kue tila ngaih ak kei lah kan toek bai u ei.
	(Kalati 5:4) Thukhoen awn duengnak thana ein yap pueng kha, Chrih awn nam taai ein boenak ah nam kru kue.
	(Kalati 5:5) Hatulatiah mingmih ein yumnak awn duengnak hmuh ei tilah Hmueichra awn ngoengah nim ngaihu kue.
	(Kalati 5:6) Hatulatiah Jesu Chrih ah vuenmawng red awn vuenmawng oeh red aphu oeh awm ein, yongnak awn biei yumnak keinni a ti hning.
	(Kalati 5:7) Avehla nam dong kue; Thutak nam ngaih eilah haunum ni maam u pueng?
	(Kalati 5:8) Cawh ei sueksawnak kha ni khue u pueng ei lamei oeh law kue.
	(Kalati 5:9) Toi a yawica ein vaidam hnui a van a phuhusak.
	(Kalati 5:10) Nangmih ah a fei ngaihtuehnak oeh ommei tila Bawipa ah kan uepna u kue; Hauphi ni cing mawngsak u pueng thuchranak od teini.
	(Kalati 5:11) Khanaphi, koeinautu, tuboeih duet vuenmawngred nak ka toekla akra ah, hatulah tuboeihduet dunghnep nak ka od? Khatiah Chrih singlam ueoihnak noon neisue.
	(Kalati 5:12) Nangmih ni lunghmuh aw puengtu am mah am roenkruah ni ei sue.
	(Kalati 5:13) Hatulatiah koeinautu, nam hoenghoei yeilah an khue u; nam hoenghoeinak nam pumsa ei thoih binak la oeh hmang u, yongnak awn apum mein apum mei hmokla bilou u.
	(Kalati 5:14) Hatulatiah thukhoen avan kha "na yawngkrunak mueihla na imteng yawngna tiei thulungoetta cuiboeih kue."
	(Kalati 5:15) Khanaphi apum awn a pum nam kuetkrukom, nam awk ai krulah a kra ah, a pum awn a pum oeh nam dikru ei la ngaihna u.
Hmueichra Awn Hring U
	(Kalati 5:16) Khana phi kan toek u ei, Hmueichra awn nam hringom la a kra ah, pumsa ei yakhlue oeh nam bebang ei.
	(Kalati 5:17) Hatulatiah pumsa yakhluetu ein Hmueichra hnuthun ein, Hmueichra yakhluetu ein pumsa hnuthun kue. Hatulatiah cawhtukha a pum awn a pum hnuthun krunih ein nam bihlue oeh nam bihning kue.
	(Kalati 5:18) Khanaphi Hmueichra ein an ruedsoi u lah akra ah, thukhoen kaiah oeh nam ommei.
	(Kalati 5:19) Pumsa binak tukha dang kue: Luiluuk nak, proksaknak, cukciknak;
	(Kalati 5:20) Arupbeknak, tuikrunak, thueik runak, raikrunak, phuem hring nak, kawthed nak, tunghalah nak, tairak nak, phrengpai nak,
	(Kalati 5:21) Renbonnak, ruirek nak, yusaknak, tu awn acawh mueihla awm u puenglah ka kue. Ayanla kan toek u mueihla kan toek u ei: Cawhmueih la awm puengtu ein Fanpuhri ei ram oeh rouna hlot u ei!
	(Kalati 5:22) Khanaphi Hmueichra ei theihpai kha: yongnak, yeinak, dimnak, lungsaunak, boekhoeknak, nikroep nak, betaklaom nak,
	(Kalati 5:23) Hnip nak, neikhoennak; Cawhtu awn hatu thukhoen oeh hnuthunkru ei.
	(Kalati 5:24) Tuboeih Chrih ah awm u puengtu kha pumsa ei yakhlue nak awn lungsin nei yakhluetu laklamtungah ngonkhoen u kue.
	(Kalati 5:25) Hmueichra awn nim hringla akra ah, Hmueichra awn khawsa u.
	(Kalati 5:26) Oeh nim congkru kom, a pum awn a pum hoenhehkrunak, a pum awn a pum thueikhang kru nak oeh nim ta e.
Chapter 6
Bawmkrun Nak
	(Kalati 6:1) Koeinautu, chrang a pum hatu katnak a umma phi, nangmih Hmueichra chrangtu ein, lungnemnak awn khamueih prangtham bai u; Nammah phi oeh an sueksaw u keila ngaihna u.
	(Kalati 6:2) A pum awn a pum phueihkawh krupe u, khamueih awnni Chrih ei thukhoen nam kuemsak kaw.
	(Kalati 6:3) Chrang a pum anuila a mah ngaihkrupuengkha hatula oehmawng ein, a mah ni a theikrunak.
	(Kalati 6:4) Chrang poeng a mah eibi ngaihtueh seh, khanavah chrang awn oeh toengtala a mah doengah khoehgahnak kei mawng awmmei.
	(Kalati 6:5) Hatulatiah amah ei phueigueh phueiseh.
	(Kalati 6:6) Hauphi thuthei pueng kha theithang puengah ni pueng avan petaseh.
	(Kalati 6:7) Hauein oeh ni theina u seh, Fanpuhri kha thekhanak kei la oeh kra kue; Hatulatiah chrang apum mein hatuphi a thoini, a ni ein a ah bai.
	(Kalati 6:8) Hauphi a pumsa awn thoipueng kha pumsa vang ei didam nak adtei, hauphi Hmueichra awn thoi pueng kha Hmueichra vangngei a loetging nak adtei.
	(Kalati 6:9) Aveh binak ah hauphi a tha oeh natsak se, oeh nim a yoe kom a khinkha hnueppa nim ad teini.
	(Kalati 6:10) Khatiein, akhinkha veh nim hmuh poetta, chrangpoeng ei hmokla, ani nim bi e, atungla yumpueng imkhui yei hamla nim bi e.
Vuenmawng Oeh Redla Tueithainak
	(Kalati 6:11) Boen u ka kut he awn calung abaula ka ru ein kan phueih law u.
	(Kalati 6:12) Pumsa awn hmuh ah ni eila prangei yahlue u pueng ein, Chrih ei laklamtung hmokla dunghnepnak oeh am hmuh hluenak awn vuenmawng nam red piling ei lah thana u kue.
	(Kalati 6:13) Vuenm awn gredu pueng a mah ein haw thukhoen oeh hruihning u ein phi, nam pumsa awn am khoehgah hning ngeila vuenmawng nam redtei yahlue u kue.
	(Kalati 6:14) Nim Bawipa Jesu Chrih ei laklamtung konna, oeh ka khoehgah ei, leidek phi keiyei hmokla laklamtungah ngonkhoenla kra ein, kei phi leidek kei hmok la laklamtungah ngonkhoenla kra kue.
	(Kalati 6:15) Hatulatiah vuenmawng red phi, oeh redphi hatulah oeh mawng ein, athaila tueiprang ni atunglah a kra.
	(Kalati 6:16) Cawh ei ningcang awn khawsau pueng awn na, Fanpuhri ei Israel chrangtuei fan na, dimdeihnak awn renngainak nam fan na awm seh.
	(Kalati 6:17) Tuboeih eituen haueinphi oeh ni ueoih bai u, hatulatiah Jesu hmatnak kei neknak ka pum fanna ka thoem kue.
	(Kalati 6:18) Nim Bawipa Jesu Chrih ei boekhoeknak, koeinautuei nam hmueichra awn awmhmaih seh. Amen.

Efisa
Chapter 1
	(Efisa 1:1) Fanpuhri ei yakhlue awn Jesu Chrih ei thoei Pawluh ein, Efisa khawah betak awn awm pueng chrang ciimtuei lah ca ka ruk law.
	(Efisa 1:2) Nim pai Fanpuhri awn Bawipa Jesu Chrih ei lamei boekhoek nak awn dimdeih nak nangmih ah awm seh.
Chrih Awn Hmueichra Youthen
	(Efisa 1:3) Chrih awn Fankhaw hmunla awmpueng Hmueichra yuthen poeng awn youthen nipe u pueng, nim Bawipa Jesu Chrih ei pai Fanpuhri a ming thang seh.
	(Efisa 1:4) Ani ei hmaiah cimcaih ah oeh katla, ani ein leidek oeh a ompha ah ni hruei u kue.  Yongnak awn
	(Efisa 1:5) amah ei hamla a ca mueihla, an taak uh keila Jesu Chrih awn kroeppeila ngai ein a yakhlue awn hawipuengtu anna boeima uh.
	(Efisa 1:6) Ahluengtai boekhoekngak keila, a yongnak awn a yoela nipe u kue.
	(Efisa 1:7) Aboekhoek nak a dunghe awn a mah ein a si awn nim boeunak ngaihsim mei hmokla, thongnak nim rah kue.
	(Efisa 1:8) A ni ein yaklam theinak awn hmuhmat nak avan awn khacawh ei boenak awn ni besakkhuep u kue.
	(Efisa 1:9) Ani ein Chrih awn abue ayakhlue athuk ahlimtui nikroepnak awn ni hmat sak u kue.
	(Efisa 1:10) Thuuk ein kau puengtu akuemnak niin apha lawah, dek ah awm pueng tuon Fanna awmpuengtu a vanpoeng a toeng la Chrih ah cunneila boeikrakkue.
	(Efisa 1:11) Chrih awn mingmih phi rou nim rah ein, ani awn a bue mueihla boeikrak ein, a yakhlue ngaihtueh mueihla a vanpoeng kuemsak kue.
	(Efisa 1:12) Chrih nim ngaih u khoen pueng mingmih awn a hluengtainak nim ngak hning ngei hmokla kra kue.
	(Efisa 1:13) Ani awn nangmih phi, thutak nam yak konna, khuinak thuthangni nam yum ein, ani awn Hmueichra Ciimmei thukam neknak nam rah khoen kue.
	(Efisa 1:14) Hmueichra Ciim kha Fanpuhri ei koetu thongnak hrila, nim rou owinak la kroengah a hluengtai ngaknak keila kra kue.
Taiirue Nak Awn Boenak
	(Efisa 1:15) Ha tu la tiah cawh ei mawngah, Bawipa Jesu nam yum awn chrangcimtu nam yongnak kei a mawng kam ya kue.
	(Efisa 1:16) Nangmi ei hmokla oeh hueila ka taiirue ein, ka taiirue ah nangmih kan thuem u kue.
	(Efisa 1:17) Nim Bawipa Jesu Chrih ei pai Fanpuhri ei hluengtai nak, Hmueichra hmuhmat nak awn thuphran awn ani hmatnak an pek ngai uh keila ka taiirue kue.
	(Efisa 1:18) Nam lungsin mik a vang ngeila a khueunak awn ngaihunak hatula akra nam hmattei awn chrangciimtu ein a bawimang rou am koenak kei amawng nam hmatteila ka tairue kue.
Chrih Ah Ampueng Fanpuhri Ei Huham
	(Efisa 1:19) Ahuham thamahnak awn a bila kra ein, yum pueng nim vannei hamla, ahuham a bau oeh nuet donghlot awm kue.
	(Efisa 1:20) Ani ein Chrih awn kuemsak ein sihnak kei a ni thawhsak ein, Fanram hmun khui a pat vangah ani ngoihsak kue.
	(Efisa 1:21) Kruem u pueng poeng ei afan awn titheinak huham awn kruemnak, ming poeng ei fannei ming, tuboeih ei awn ngoila lawei a vannei fanna Chrih kha awm kue.
	(Efisa 1:22) Fanpuhri ein Chrih ei khawpha kaila avanpoeng tah ein, Chrangboem mei hamla avanpoeng ei lupumla ani som kue.
	(Efisa 1:23) Khacawh ei chrangboem kha a pumsa, avanpoengah a mah ei kuembenak awn kuem poengsak kue.
Chapter 2
Chrih Awn Hringnak
	(Efisa 2:1) Nangmih kha katnak awn boeunak ah nam sikue.
	(Efisa 2:2) Cawh ei khawkhi bawi yei kruemnak ning awn tuboeih thu oeh ngai u pueng canautuei khuiah bibi pueng hmueichra ei ngaihla leidek thumcam awn a yanla khaw namsa kue.
	(Efisa 2:3) Amnituei hmuah a yanla mingmih phi avan nim pumsa ei cukciknak awn nim hringom kue, pumsa awn lungsin nei yakhlue hruinak awn chrangfeitu mueihla, kawthed yawk pueng pumsa canautu lah nim kra kue.
	(Efisa 2:4) Khanaphi rennak awn be pueng Fanpuhri ei yongnak anui awn ni yongna u kue.
	(Efisa 2:5) Nim boeukatnaktu awn nim si pueng, Chrih awn a toengla ni hringsak u ein (Boekhoeknak awn khuinak nam rahkue).
	(Efisa 2:6) Ani awn nim thou ein, Jesu Chrih awn Fankhaw hmunna ani awn nim ngoi hmaihkue.
	(Efisa 2:7) Jesu Chrih awn a boenak oeh toekhlot awn mingmih ah akroep kha ngoila lawei sonna an hmuh hning uh keilah kra kue.
	(Efisa 2:8) Hatulatiah a boenak awn yumnak kei dawngah khuilah nam kra kue. Khacawh ei yumnak kha nammah eila oeh kra ein; khacawh kha Fanpuhri ei an pekduen uh la kra kue.
	(Efisa 2:9) Mah ei bilah oeh kra ein, khatiein hau oeh khoehgah ei.
	(Efisa 2:10) Hatulatiah mingmih kha Fanpuhri ei kutmuei, bini bieila Jesu Chrih awn an prang u; Khacawhtu nim bi ei la Fanpuhri ein a yanla, a soemphran tela kra kue.
Chrih Ah pumoet
	(Efisa 2:11) Khatiein a yanla pumsa awn khuifeila nam kra thuem u, hnicim mei kut awn "vuenmawngred" u pueng ngein," vuenmawng oeh red "u pueng amti thuembai u.
	(Efisa 2:12) Akhapoetta nangmih kha Chrih awn nam tai thym u, Israel chrangmi ah oeh nam thuum ein, thukam paipi awn chrangsang la nam kra ein, Fanpuhri ka, ngaihukalah, leidek fan na nam awm kue.
	(Efisa 2:13) Khanaphi a yanla nam soukru man pueng, tuboeih Jesu Chrih ah Chrih ei si awn nam yoekruca kue.
	(Efisa 2:14) Hatulatiah ani amah kha nim reenak, awn khuihnih khuioet la donrawi ein chrautainak vong kruksak kue.
	(Efisa 2:15) Raila kra pueng thukhoen nei thupektuah thuum pueng ningcangtu a pumsa awn phreh hei ein, pahnih kha chrangthai a pumla a mah ein a prang hning, khamueihla ree nak a bilawh.
	(Efisa 2:16) Laklamtung awn pumsa a pumla krasak ein Fanpuhri awn an pahnih khawtseng sak ein, an raikru nak haw a mah ein sipuei kue.
	(Efisa 2:17) Ani lawein a sounakla awm puengtuei reenak kei awn a etnak ah awm puengtuei renak keila thuthangni toek kue.
	(Efisa 2:18) Khatiein ani awn nim vannein Hmueichra awn pai yeila tonnak nim rah kue.
	(Efisa 2:19) Khatiein nangmih kha khawfei chrang awn chrangsangla oeh nam kra bai yei, nangmih kha chrangcimtu awn khuioetla nam khawtseng kom, Fanpuhri ei imkhui chrangtu lah nam kra kue.
	(Efisa 2:20) Thoeitu awn Sanghmatuah tung fan na sakla nam kra ein, Jesu Chrih a mah kha a kiah lingngei tunglah kra kue.
	(Efisa 2:21) Ani awn im avan a toengla pangkru u ein, Bawipa ah beekim ciimla baulaw kue.
	(Efisa 2:22) Ani awn nangmihtu phi Hmueichra awn Fanpuhri ei omnak keila sakla nam kra boeih kue.
Chapter 3
Pawlu Khuifei Thutoek Nak
	(Efisa 3:1) Cawh ei a mawng awn khuifeituei hmokla Jesu Chrih ah thongkrum pueng kei, Pawluh ein.
	(Efisa 3:2) Nangmi ei hamla kei an pek Fanpuhri ei boenak awn bibinak atangla nam ya khoen kue.
	(Efisa 3:3) Atawicala kan ruk law khoen uh mueihla, khacawh ei thuthuk kha thuphoei nak awn an hmatsak.
	(Efisa 3:4) Khacawh ei ca nam kheah, Chrih ei thuthuk khui lamei hatumueihla ka hmattei amawng nam hmatteini.
	(Efisa 3:5) Khacawh ei thuthuk kha tuboeih ah Hmueichra ein Fanpuhri ei thoeiciimtu awn Sanghmatuah a dangsak mueihla, chrangfeituei cason na oeh hmatsak hei kue.
	(Efisa 3:6) Khacawh ei thuthuk ah; khuifeitu kha thuthangni awn Chrih ah atoengla roupang kripnak, Pumsa apumma chrangmi pueipawla kranak, thuthangni awn Jesu Chrih ah thukam a toenglah teipainaktula kra kue.
	(Efisa 3:7) A huham bilawhnak awn khacawh kei an pek, Fanpuhri ei boenak peekduen awn hawi yeila, cawh ei thuthangni ei saii apumla ka tang kue.
	(Efisa 3:8) Chrangcimtu avan khuiah, ayawisoeihla kra u puengah a yawisoeih la kra pueng keiah, oeh nuetdong hlottei Chrih ei bawimangnak thuthangni khuifeitu toek keilah cawh ei boekhoeknak ni pe kue.
	(Efisa 3:9) Aruemma a van poeng tueiprang pueng Fanpuhri ein a thup cawh ei thuthuk toerenak kha hatula a kra a van nein a hmat yoei yeila ni.
	(Efisa 3:10) Tuboeih khacawh ei hmokla, chrangboem awn, Fankhaw khuila titheinak tah puengtu awn kruem puengtuah Fanpuhri ei hmuhmat nak a haha hmatsak hei yeila kra kue.
	(Efisa 3:11) Amah ei aloetla a buebawk tu nim Bawipa Jesu awn kuempoengsak kue.
	(Efisa 3:12) Ani yumnak awn linglaiah uepnak awn a ni ei la toonnak nim rah kue.
	(Efisa 3:13) Khatiein nangmi ei hungah vuuk ka hmuh awn oeh nam hailatteila kan panak uh, kha cawh kha nam hlueng tainak ni.
Efisa Hamla Taiiruenak
	(Efisa 3:14) Hatula tiah cawh ei a mawng awn ka khudong ein pai yei hmaiah ka koop.
	(Efisa 3:15) Fan awn dek kei imkhui poeng ein am ming anieila rah u kue.
	(Efisa 3:16) A hluengtai Bawimang mueihla huham awn thamah ei la, a Hmueichra awn nam lungsin khuila thamahnak ni pe u kue.
	(Efisa 3:17) Khanavah yumnak awn nam lungsin khuila Chrih awm kom, yongnak awn pra auepla nam chra ei.
	(Efisa 3:18) Chrangcimtu a van nein athuuk awn a hlueng, a yun awn a dang, nam hmat hning kom;
	(Efisa 3:19) Hmuhmatnak la thukha ngai pueng Chrih ei yongnak hmatta, Fanpuhri ei kuem poengnak a van awn nam kuempoeng ngeila.
	(Efisa 3:20) Tu boeih ani kha nim khuiah huham awn bilou ein nim thoeh nim ngaihtueh lah doemngai yeila avan bihning puenglah kra kue.
	(Efisa 3:21) Ani kha Chrang boem awn Jesu Chrih ah casawn na a loetla hlueng tainak awm seh. Amen.
Chapter 4
Chrih Ah Cicuinak
	(Efisa 4:1) Khatiein Bawipa hamla thongkrum pueng kei yein, khuela nam kra pueng nangmih khue awn hawi puenglah khaw namsak keilah kan tuek uh.
	(Efisa 4:2) A pum awn a pum yongnak awn uehnak the u na, lungsaunak awn rinatnak awn lungnem nak awn kuem poeng u.
	(Efisa 4:3) Rerannak kei yei pinnak khuiah Hmueichra awn cicui yeila thanak u na khoengpangsak u.
	(Efisa 4:4) Nangmih ngaihunak a pum awn an khue uh mueihla, pum a pum awn Hmueichra a pum ni a om.
	(Efisa 4:5) Bawipa a pum, yumnak a pum, Baptisma a pum, awm kue.
	(Efisa 4:6) A vannei pai a van nei fan na awm ein, a vanna a vanlah kra pueng Fanpuhri a pum ni.
	(Efisa 4:7) Khanaphi mingmih a pum ciah Chrih ein peekduen a boenak awn an peek uh mueihla nim rah kue.
	(Efisa 4:8) Khatiein "a hluengnak la a kaiiah a cehpuei yeila thongkrum pueng chrangtu pang ein pekduentu pehei kue.
	(Efisa 4:9) (Tuboeih "Ani kaiikue" tikha A ni leidek khui akaila krum kue tilah, oeh toekla a kra ah, hatu a toek hluela kra einum?
	(Efisa 4:10) A mah krumlaw pueng A ni phi Fankhaw a vannei fan  la A ni kaii ein, a vanpoeng a kuembe hning ei hmokla kra kue.
	(Efisa 4:11) Kha konna A ni ein a vang thoeithanak, a vang Sanghma, a vang thuthangni toeknak, a vang Tothoem awn Tikkhik pung, pe hei kue.
	(Efisa 4:12) Hatulatiah Chrih ei pumsa sawngsaknak ah bibinak keilah chrangcimtu soemphran nei hmokla kra kue.
	(Efisa 4:13) Nim van Fanpuhri ei capa hmatnak awn yumnak ah cicui ah hraam pueng chrang a pumlah kra awn Chrih ei kuembenak nim rah boeihnak hrila kra kue.
	(Efisa 4:14) Akhanna amawla oeh nimkra baikom, tuiphu ein khula khala oeh ni yon bai u ei, theithangnak khawkhi poeng ei mawng awn chrangtuei railei, luemhled theilai, ngaihtuehnak kein oeh an yoon sueisuei uh kei la ni.
	(Efisa 4:15) Yongnak awn thutak toekna, lula kra pueng Chrih a niei khuiah a vanpoengah bauvei hmokla kra kue.
	(Efisa 4:16) Lupum meika pumsa avan, ruisui duentom kha a toengla bomcem kru awn, a pumci bibi krip u ein yongnak awn am sawngsak kru awn pumsa bausak u kue.
Hringthai awn Hringomnak
	(Efisa 4:17) Khatiein am ngai htueh ha tulah oeh mawng pueng khuifeituei awm mueihla oeh nam ommei, Bawipa ah nam ommeila kan toek u. Am yaklamnak hmuep ein, am lungsin hlang soehnoeng ein oeh am hmatnak awn Fanpuhri ei hringnak awn taai u kue.
	(Efisa 4:19) Am lungsin hlangkhuep ein, yakhlueaihnak awn oeh ciimpueng pumsa ei ngaih poeng bi eila ammah pekru u kue.
	(Efisa 4:20) Khanaphi Chrih ei ninglam nam ya puenglah oeh kra kue.
	(Efisa 4:21) Aniei mawng nam yak tang ei sueah, Jesu ah awm pueng thutak, ani eilah nam thei yei sue.
	(Efisa 4:22) Ayanlamei nam hringning awn ruisui pueng, khacawhkha cukciknak awn theilai ah, dinak kei hringruem nam suh eila nam theithang khoen kue.
	(Efisa 4:23) Nam lungsin Hmueichra prang thaila nam kra ei.
	(Efisa 4:24) Thutak awn cimcaihnak awn duengnak Fanpuhri awn toeng ngeila prangtham nak chrangthai suiowi u.
	(Efisa 4:25) Khatiein, raileinak phe u, nangmih apumci ein a imteng a tang thenseh, hatulatiah mingmih kha pumsa a pummei a pramcilah nim kra kue.
	(Efisa 4:26) Nam kawthed taphi, katnak oeh bi u; Na kawthed khawhni ein oeh krakpuei seh.
	(Efisa 4:27) Adueih omnak keilah khawram oeh pe u.
	(Efisa 4:28) Ruthei pueng oeh ru bai kom; bibi seh, mangya pueng a vang a teipai yeila ni pueng a kut awn bi seh.
	(Efisa 4:29) Nam rongah thuthe oeh hluh law u, yakan u pueng ei ninak kei, mangya u puengtuei dueihthawh nak, ueppang nak kei thuni mah toek u.
	(Efisa 4:30) Fanpuhri ei Hmueichra Ciim oeh kawthedsak u, thongchrah nak khawhnuep pei hmokla ani awnni nam nekkru.
	(Efisa 4:31) Akhahela thueinak, kawthednak, thueiseinak, hawsamnak awn thuthednak, phuem nak poeng noc u.
	(Efisa 4:32) A pum awn a pum renngai kru u na boekruna u. Fanpuhri ein Chrih awn an ngaihsim u mueihla, a pum awn a pum ngaisim kru u.
Chapter 5
Fanpuhri Ei Dangvat U
	(Efisa 5:1) Khatiein a yongnak catula nam kra mueihla, Fanpuhri ei a dangvat u.
	(Efisa 5:2) Chrih ein ni yawngna u ein, nim hamla a mah pekru kue, ui pueng ei kengtaihnak boi mueihla, Fanpuhri ah a apkru mueihla, yongnak awn khawsa u.
	(Efisa 5:3) Khanaphi pretdeng nak, oeh cim pueng hatuphi, chrangciimtu awn hawi yeila nangmi ah yakhlueaih naktu oeh awm seh.
	(Efisa 5:4) Thugounak awn thuro pauang nak, kralak nak, thuthoihtu damla, boe khoek nak thumah nim toekke.
	(Efisa 5:5) Hatulatiah cawhtu nam hmat lawtang ei, pretdeng nak, chrang proksak, chranghou, arup betu ein Fanpuhri awn Chrih ei ram rou oeh rah u ei.
Avang Awn Ahmuep
	(Efisa 5:6) Asuilam oeh awm pueng ei thu awn hauein oeh ni theina u se, hatulatiah cawhtu awn thu oeh nhrai u pueng canautuei fan na Fanpuhri ei kawthed nak sut lawei.
	(Efisa 5:7) Khatiein amni awn oeh khotseng u.
	(Efisa 5:8) Hatultiah a yanla a hmuepla nam kra aphi, tuboeih Bawipa awn a vaanglah nam kra kue; A vaang ei ca mueihla khawsa u.
	(Efisa 5:9) Hatulatiah a vaang ei theihpai kha: Avanna nikroepnak awn duengnak awn cengrenak tulah kra kue.
	(Efisa 5:10) Bawipa ei yeinak hatulah a kra sichrathei yeilah thana u.
	(Efisa 5:11) Oeh theipai pueng hmuepkhui bibinak ah oeh thumboi u na, akhamueihtu dangsak u.
	(Efisa 5:12) Hatulatiah a duemla am bitu toek keikha yak keilah kra kue.
	(Efisa 5:13) Khanaphi vaangnak kein asue lawah a vanpoeng hmuh lawei.
	(Efisa 5:14) Hatulatiah a vanpoeng suepuengkha a vaang lah kra kue.
	(Efisa 5:14) Hatulatiah cawh ei mawngah, "Iphning pueng letlawseh, Sihnak kei thoulaw, Chrih ein ni sue ei a ti."
Auepla Khawsa
	(Efisa 5:15) Khatiein hatumueih la khaw na sak kei ngaihna, oeh hmuhmat pueng chrang mueihla oeh kra na hmuhmat pueng mueih la khaw sa u.
	(Efisa 5:16) Khawhnuep tu a thednak awn nam niin a vehsoeih la hmang u.
	(Efisa 5:17) Khatiein oe hang u na, Bawipa ei yakhlue hatulah a kra hmat u.
	(Efisa 5:18) Yu oeh rui u, hatulatiah khacawh kha poeklaak la kra ein, Hmueichra awn be u.
	(Efisa 5:19) Saam la awn oei awn Hmueichra latu a pum awn a pum sa u na, Bawipa eila nam lungsin awn lasa u.
	(Efisa 5:20) Nim Bawipa Jesu Chrih ei ming awn a vanpoeng Fanpuhri ei la na boeni tiloet u.
	(Efisa 5:21) Chrih krihnak awn a pum mei kaiah a pum awm u.
Chru Awn Vaa
	(Efisa 5:22) Chrutu, Bawipa ei thu nam ngaih mueihla nam vaa ei thungai u.
	(Efisa 5:23) Hatulatiah vaa kha chru ei lula a kra mueihla Chrih phi chrang boem mei lula kra kue. Ani a mah pumsa khui pueng lah kra kue.
	(Efisa 5:24) Khanaphi chrang boem kha Chrih ei thu a ngaih mueihla, chrutu phi a vanpoengah am vaa tuei thu am ngaih ei.
	(Efisa 5:25) Vaatu, nam chrutu yawng na u, Chrih ein chrang boem yawngna ein a mah a peekkru mueihla.
	(Efisa 5:26) Khanavah a ni ein nuta ciimsak hning kom, tui la kra pueng thu awn sikom ciimsak kei.
	(Efisa 5:27) Adeng ahnot khamueih hatuphi oeh boi ein, avan cim ein katnak oeh awm ein chrang boem mei hluengtai nak a van a mah pek hning ei hmokla kra kue.
	(Efisa 5:28) Khatiein vatu ein phi ammah ei pumsa am yongnak mueihla am chrutu am yawngnak kei. A chru yawngna pueng kha amah yawng kruna puenglah krakue.
	(Efisa 5:29) Hatulatiah amah ei pumsa thuei pueng apum phi oeh awm man kue. Chrih ein chrangboem a yongnak mueihla, chrang poeng amah ei pumsa vuhcah kom a coei yei.
	(Efisa 5:30) Hatulatiah a pumsa ei chrangmitu la nim kra kue.
	(Efisa 5:31) Hatulatiah cawh ei amawngah tongpa a pum kha anawi awn apai cehta kom, a chru awn an donna, anni pahnih kha pumsa apumla tangnih kue.
	(Efisa 5:32) Cawh ei amawng kha anuilah thuk puenglah kra kue; khanaphi Chrih awn Chrang boem buenak awn ka toek hluela kra kue.
	(Efisa 5:33) Khanaphi, nangmih apumci einphi nammah nam yawngkru nak mueihla nam chru yawngna u; Chrutu einphi am vaatu doenkham u seh.
Chapter 6
Imkhui Ruisuinak
	(Efisa 6:1) Canautu, Bawipa ah nam nupai yei thungai u, hatulatiah khamueih kha a tangla kra kue.
	(Efisa 6:2) Nawi awn pai nam doenkham mei (cawhkha thukam awn a lamma thupek la kra kue).
	(Efisa 6:3) Khamueih kha nang ei hamlah veh kom, leidek fan na na hringkhaw sauvei.
	(Efisa 6:4) Paitu, nam canautu oeh thueisei sak hei u, Bawipa ei tukkik coeicawt nak awn roengtha sak hei u.
	(Efisa 6:5) Saiitu, Chrih ei thu nam ngaih mueihla, krikrok chretlam nak lungsin ciim awn nam pumsa bawituei thungai u.
	(Efisa 6:6) Chrang lungsin yeisak pueng mueihlah, mikhmuh doengah oeh kra ein, Chrih ei saii mueihla, nam lungsin awn Fanpuhri ei yakhlue bih u.
	(Efisa 6:7) Chrang ei bi nam bila oeh ngai u na, Bawipa ei bi mueihla, roengtha nak awn anila bih u.
	(Efisa 6:8) Saiiphi, chranghoeng phi, ani bi pueng poeng hauphi, Bawipa eilah chreng rahbai yeiti hmat u.
	(Efisa 6:9) Bawitu, akhamueihla amni ah bih u, oeh krihsak hei u, nan pahnih ei Bawi Fankhawla awm ein, ani kha hauei mikhmai oeh a boen hmat u.
Fanpuhri ei Licim
	(Efisa 6:10) Ahnusoeihla, Bawipa ei a huham a tharui awn thamah u.
	(Efisa 6:11) Fanpuhri ei licim a kuemla bahowi u, khawram mei ngaihtuehtu nam maam hlotteila auepla duei u.
	(Efisa 6:12) Hatulatiah mingmih kha sisa awn nim tupuenglah oeh kra ein, kruem puengtu, huhammatu, leidek khaw hmuep pah thamah puengtu, fankhaw hmun nei hmueichra thetu awn nim tupuenglah kra kue.
	(Efisa 6:13) Khatiein, Fanpuhri ei licim akuemla bahowi u. Khanavah khawhnuep theah auepla nam duei hningkom, a vanpoeng nam bi konna, nam dueiuep pei.
	(Efisa 6:14) Khatiein dueiuep u, thutak nam cawiah vop u na, duengnak soiphaw bah u.
	(Efisa 6:15) Renak thuthangni hmokla nam khawdowk u na soemphran u.
	(Efisa 6:16) Cawhtu konna, yumnak sawi pom u, khacawh awnni khawram mei doeipuengpala nam sihsak hlot kaw.
	(Efisa 6:17) Khuinak khuemuek bueng u na, Fanpuhri ei thu la kra pueng Hmueichra cimca bah u.
	(Efisa 6:18) Niin poengah taiiruenak a haha awn pahram u na, Hmueichra awn taiirue u, cawhmueihla kra eila, thawhletnak awn thana khik u na, chrang cimtu avannei hamla pahram u.
	(Efisa 6:19) Toek keilah an pek kei thuthangni a thuuk, ka rong angkom, ka hamtsak hei yeila, ka hamla taiirue u.
	(Efisa 6:20) Kei kha thuthangni hmokla sirui awn khih ei thoeipai lah ka kra kue; Ka toek khin mueihla ka lingkom ka toek kei la taiirue u.
Kutpang Nak Thu
	(Efisa 6:21) Khanaphi keiah kra pueng amawng matu awn, hatumueihla ka bi nam hmatteila, yongnak koei nau awn Bawipa ei bibinak ah betak, Tyichicus ein a vanpoeng ni hmatsak u eini.
	(Efisa 6:22) Nangmih eila ani ka tueihlaw kha, cawh ei buenaktu nam hmat kom, keimih ei mawng awn nang lungsin tha an pek u keilah kra kue.
	(Efisa 6:23) Bawipa Jesu Chrih awn pai Fanpuhri ei lamei yumnak awn yongnak dimdeih nak koeinautu ei fanna awm seh.
	(Efisa 6:24) Oeh latthei pueng yongnak awn nim Bawipa Jesu Chrih yawngnau pueng a vanna a boekhoek nak awm seh.

Filipi
Chapter 1
Kutpang Nak
	(Filipi 1:1) Jesu Chrih ei saii Pawluh awn Timothy ein, Filipi khawah awm u pueng Jesu Chrih ah chrang ciim a van, kruem u puengtu awn bawmcem u puengtuei hamla:
	(Filipi 1:2) Bawipa Jesu Chrih awn nim pai Fanpuhri ei lamei dimdeihnak awn boekhoek nak nangmih ah awm seh.
Boengaknak Awn Tairuenak
	(Filipi 1:3) Nangmih kan thuempoeng uh kah Fanpuhri ka boena kue.
	(Filipi 1:4) Nam vannei hamla ka taiirue poengah yeikrainak awn ka taiirue doei kue.
	(Filipi 1:5) Alammacuek hnueppei tuboeih hrila thuthangni toeknak ah nam thuum la.
	(Filipi 1:6) Hatulatiah nangmih ah bini awn tuen ein bi pueng Bawipa ein Jesu Chrih ei hnuep hrila avanpoeng kuemsak keila ka uepna kue.
	(Filipi 1:7) Nam vannei mawng cawh mueihla ka ngaihtueh kha nipuenglah kra kue, hatulatiah ka lungsin nah nam awm ein, thong ka krumma phi kraseh, thuthangni auep peila hlannak ah phi, nam vannein Fanpuhri ei boenak nan paipuei u kue.
	(Filipi 1:8) Jesu Chrih ei sinkhih nak awn nam van hatukruk la kan omdam nak uh kha Fanpuhri ein hmat kue.
	(Filipi 1:9) Nam yongnak kha avan sichranak awn hmuhmat nak tang awn kuembe, ta oe oe ei.
	(Filipi 1:10) Khanavah hatu a nisoeih ti nam chrathei kom, Chrih ei hnuep hrila pukpai nak oeh awm puenglah a cimla nam ommei.
	(Filipi 1:11) Jesu Chrih awn duengnak theihpai awn beah, Fanpuhri ei hluengtai nak awn thangsak nak lah a kra eilah ka taiirue kue.
Thuthang Toekkei
	(Filipi 1:12) Koeinautu, tuboeih, kei ah kra pueng hatuphi thuthangni a puei taoe eilah hlatpuenglah nam hmat tei ka yahlue kue.
	(Filipi 1:13) Khanavah Chrih ei hmokla thong ka krum kha Hrangpuei ei im ngoeng upueng a van awn chrangfeitu ein hmatlaw khai u ei.
	(Filipi 1:14) Thong ka krumnak awn koeinautu a doemhe ein, Bawipa am yumtang nak awn oeh krihla Fanpuhri ei thu toeknak ah linglaw u kue.
	(Filipi 1:15) Avangkha, Chrih ei mawng phuemnak awn vokkru nak lungsin awn toek u einphi, a vangkha kawngaihveh awn toek u kue.
	(Filipi 1:16) Kawngaihni awn toek upueng kha thuthangni huithan neilah kei an som tila hmat u ein yongnak awn thu toek u kue.
	(Filipi 1:17) Alammatu ein thong ka krumnak ah khuikha nak adoemngai yei ngaihtueh nak awn ngaihtueh ciim latah ammah ei ngaih awn Chrih ei amawng am toek.
	(Filipi 1:18) Khana hatu mueihla tiei? A tangla phikra, a phawk la phikra, hatu ning awn phikra, Chrih ei mawng toekla ka yei kue. Oe, ka yei kue.
	(Filipi 1:19) Hatulatiah nam taiiruenaktu awn Jesu Chrih ei Hmueichra bom nak an pek awn ka phrongnak la cawhtu latteila ka hmat kue.
	(Filipi 1:20) Anuilah ka ngoengsou mueihla, hatuaphi oeh ka yak kom, linglainak poeng awn, sih ah phikra hringah phikra, a tuboeih phi, a loetla, ka pumsa awn Chrih ka thangsak kei ka ngaihu kue.
Chrih Ham Hringnak
	(Filipi 1:21) Keiyei hmokla, ka hringnak kha Chrih ni, ka sih mang ngai yei.
	(Filipi 1:22) Khanaphi tuboeih pumsa awn ka hringlah a kraah, theipai yei lah ka biei tinak ni; ha tu ka hrueiyei oeh ka hmat kue.
	(Filipi 1:23) Khatiein an pahnih ei lak ah ka uetaw kue. ka sihkom Chrih awn ommei ka yahlue ngai kue, soukru kha anuilah ni ngai kue.
	(Filipi 1:24) Khanaphi nangmih ei hamla pumsa awn hringkha ni ngai kue.
	(Filipi 1:25) Cawh yalam u, ka awm tang ei tila ka hmat kue, yumnak awn yeiah nam vannei nam bauvei hmokla nim omtoeih ei.
	(Filipi 1:26) Khanavah nangmih eilah ka law baikom kei awn Chrih ah nam khoehgah nak bau law ei.
	(Filipi 1:27) Chrih ei thuthangni doeng awn hawi yeila nammah khawsa u, khanavah ka lawah kan hmuh u ka phi, oeh ka omma phi, Hmueichra a pum awn nam dueihuep kan ya u kom, thuthangni yummei hmokla lung a pum awn a toenglah thana u.
	(Filipi 1:28) Hatu ning awn phi nam rai yein oeh ni krihsak u ei. Khacawh kha am ni ei didam mei hmatnak la kra kue, khanaphi nangmi ei hmokla khuinak kha Fanpuhri ei lamei lawh kue.
	(Filipi 1:29) Hatulatiah Chrih ei hamla, ani yum doenglah oh kra ein, ani ei hamla vuk phi hmuh eila nangmihnipe u kue.
	(Filipi 1:30) Atuboeih hrila ka od nam ya ein, kei ah nam hmuh akhamueih ei tukahnak ni nam um.
Chapter 2
Chrih Awn Mueihnak
	(Filipi 2:1) Khatiein Chrih ah thapek nak, yong nak awn lungdim nak, Hmueichra awn khawtseng nak, awmainak renngai nak a awm lah a kraah,
	(Filipi 2:2) Lungoet nak, yawngkru nak, Hmueichra awn cicuinak, ngaihtueh a pum awn buenak, nangmih ah omsak u na ka yeinak kuemsak u.
	(Filipi 2:3) Mah ngaih binak, congkhoei nak awn hatuphi oeh bi u, lungnem nak awn namah latah afei a phu omngai puenglah apum awn a pum ngai u.
	(Filipi 2:4) Nammah ei  namngaih doeng oeh boen u na, afeituei ngaih haw boen pe u.
	(Filipi 2:5) Jesu Chrih ah ompueng lungsin nang mihah phi omsak u.
	(Filipi 2:6) Jesu kha Fanpuhri ei mueirou awm ein phi Fanpuhri awn an toengnak, panguep peila oeh kra kue tila ngai ein.
	(Filipi 2:7) A mah awn a mah akhawloe la ngaikru ein tamna ei mueirou thoem ein, chrangtu awn toeng puengngei mueihmai awn hmilaw ein; Chrang a pum mueihla hmuh eilah danglaw kue.
	(Filipi 2:8) A ni a mah awn a mah nemkrusak ein, sihnak kei duetta thungai ein, laklamtung ah si kue.
	(Filipi 2:9) Khatiein Fanpuhri ein ani ahluengla yoek ein ming nuengnueng ei fannei ming ani pe kue.
	(Filipi 2:10) Khatiein Fankhaw awn leidek fan awn leidek kai yei avan Jesu ei mingah khudong kom.
	(Filipi 2:11) Pai Fanpuhri ei hluengtai nak a dangngei hmokla, lei poeng ein Jesu Chrih kha Fanpuhri la kra kue tila huipa u ei.
Dek Ah Vaang
	(Filipi 2:12) Khatiein ka yawngnaktu, thu nam ngaihdoei mueihla, ka ompoet doengah thu nam ngai pueng lah oeh kra u na, oeh ka omma phi thungai taoe u, krihkrok chretlam nak awn nam khuinak kha bilou toeih u.
	(Filipi 2:13) Hatulatiah ayakhlue awn a yeinak keila nam khuiah bibi puengkha Fanpuhri ni.
	(Filipi 2:14) Taihkru nak, sutsikru nak kalah a van bi u.
	(Filipi 2:15) Khatiein lam hmang pueng canau awn kumlaiu pueng ei thungah nangmih kha pukpainak awn katnak oeh om pueng Fanpuhri ei ca leidek fannei aiisi mueihla am khuiah nam vangngei.
	(Filipi 2:16) Khanavah hringnak thu panguep u na, ka bi oeh khawloe kom, ka dongdang phi oeh khawloe ei, Chrih ei khawhnuep pah ka khoehgah nak kei hmokla kra kue.
	(Filipi 2:17) Nam yum meilah pumnak awn kengtaihnak lah ka kra pangah hawya, ka yeikom nam van ka yeinak kan teipai u ei.
	(Filipi 2:18) Kan cuehcon hlue uh ta, nangmih phi, akhamueihla yeikrai u na, nam yeinak kei haw ni pai u.
Timothy Awn Epaphroditus
	(Filipi 2:19) Nangmi eila oeh soupha kom Timothy ka tueih laweilah Bawi Jesu ah ka ngaihu kue, khanavah nam mawngma ka yakom ka tharui phi ommei.
	(Filipi 2:20) Hatulatiah Timothy mueihla kan lungsin kawngaih toeng ein, nam ninak keilah atangla ngaihna pueng keiah hau afei oeh ka ta kue.
	(Filipi 2:21) Hatulatiah Jesu Chrih ei ham oeh yap u ein, ammah ei am rah eini a van nein am yap.
	(Filipi 2:22) Khanaphi Timothy ei a omkra nam hmat, anikha kei awn apai awn aca mueihla thuthangni apungtai yeila kan bilou hmaih kue.
	(Filipi 2:23) Khatiein kei yei mawngma hatumueih la a kra kan hmat loeiyei, ani ka tuei lawyoe eila ka ngaih u.
	(Filipi 2:24) Ka mah phi oeh soupha kom ka laweilah Bawipa awn ka ngaih uep.
	(Filipi 2:25) Khanaphi a ngaihla a kraah, nangmih eila Epaphrditus tueih lawei lah ka ngaihtueh, ka nau awn bibi puei awn raikap puei, ani kha nangmih ei thoeipai laphi kra ein ka ngaih biloupuenglah kra kue.
	(Filipi 2:26) Hatulatiah nam van ni omdam na u ein, sana kue tila nam yaklah a kawtheh kue.
	(Filipi 2:27) Hatulatiah ani kha atangla sivin neila hnat einphi, Fanpuhri ein a fanna rennak ta kue, a ni doeng oeh ren ein keihaw ni ren kue, khatiein kawthed tei fan na kawthednak oeh ka hmuh.
	(Filipi 2:28) Khatiein a ni tueihlaw ei la ka ngaihsai kue, khanavah ani nam hmuh baiah nam yeikom, nangmi ei mawng awn ka luenak kennei.
	(Filipi 2:29) Yeikrainak poeng awn Bawipah a na dou u oe, Ani mueih ei chrangtu hluengtai u puenglah ngai u.
	(Filipi 2:30) Hatulatiah nangmih ein oeh nan pek hning u, bomcem nak bilou ein a hringnak haw hatulah oeh hmoe ein, a sichroeunak kei duetta Bawipa ei bi bi kue.
Chapter 3
Chrih Awn Hmatkrunak
	(Filipi 3:1) Ahnusoeih la, koeinautu, Bawipa ah yeikrai u. kan ruk lawuh mueihboe ka ruklaw baiah kei yei hamlah bawngbai nak la oeh kra ein, nangmih ei thungdah krunak ni.
	(Filipi 3:2) Ui tu ngaihna u, athe bi u pueng ngaihna u, a loila vuenmawng red u pueng ngaihna u.
	(Filipi 3:3) Hatulatiah mingmih kha vuenmawng redtang puenglah nim kra ein, Fanpuhri ei Hmueichra awn nim pum ein, pumsa oeh nim ngaih u ein, Jesu Chrih ei hlyngtai nak nim ngaihu kue.
	(Filipi 3:4) Khanaphi kei kamah ah pumsa ngaihu nak kei mawng ka ta kue. Chrang fei a pum mein pumsa awn uepnak ka tah kue a tila a kra ah, kei kata ngai kue.
	(Filipi 3:5) Ahnuep reedtah vuenmawng rednak, Israelchrang, Benjamin pakhui, Hebrutuah Hebru a tang, thukhoen vangah, farise la ka kra kue.
	(Filipi 3:6) Roengtha nak vangah, chrang boem dunghnep pueng, thukhoen vangah chrang dueng, pukpai yei oeh awm puenglah ka kra kue.
	(Filipi 3:7) Khanaphi ha tu phi ka takmantu poeng kha, Chrih ei hmokla diboeih puenglah ka ngai kue.
	(Filipi 3:8) Khakonna, ka Bawipa Jesu Chrih hmattei a phu awn ka nuetta, a vanpoeng kha dipuenglah ka ngai kue. A ni ei hamla a vanpoeng didam nak ka um ein, Chrih ah a mang nak rah eila, khacawhtu nophramla ka ngai hei kue.
	(Filipi 3:9) Thukhoen neika law pueng kamah ei duengnak la oeh kra ein, Chrih yumnak awn law pueng Fanpuhri ei lamei duengnak kha yumnak ah yung pueng lah kra ein, khacawh awn ani hmuh eila kra kue.
	(Filipi 3:10) Khacawh awn a ni ka hmatkom, a thawhnak huham awn a khawdeng hmuh pueinak awn a sihnak ah a ni mueihla kranak rah ah.
	(Filipi 3:11) Sihnak keika thawhnak ka rah ei hmokla kra kue.
Noengna Ah Dongnak
	(Filipi 3:12) Cawh a van rah khoen, buenak la ka sutkhoenpuenglah oeh kra ein, khanaphi Chrih ein amah ei hamla, an prangnak awn kamah ei hamla khacawh prang ngeila ka cuehconkue.
	(Filipi 3:13) Koeinautu, khacawhtu ka rah khoenkue tila oeh ka ngaihtueh ha kue, khanaphi apum ka bi kue. Hnulam lamei ka hnih ein hmailam lamei ka pan kue.
	(Filipi 3:14) Jesu Chrih awn fankhawla Fanpuhri ein nikhue ein chreng rah ei buenak awn ka thana kue.
	(Filipi 3:15) Khatiein, mingmih chrangh ramtu ein khamueihtu ngaihtueh ei ngaih kue. A vangah ngaihtueh nak a fei a omma phi, Fanpuhri ein nangmih ni toek pe u ei ni.
	(Filipi 3:16) Khanaphi nim phalaw ei nim hringnak awn khaw nimsa kom nim omme.
	(Filipi 3:17) Koeinautu, ruisui yeila ka dang vatpuenglah kra u, keimih ah namrah ein nuetnak mueihla khawsa u puengtu boen hei u.
	(Filipi 3:18) Am ni ei mawng kan thenci u mueihla, tuboeih mikphri awn kan then bai u ei. Hatulatiah chrang a da ein chrih ei laklamtung khiraina u ein hringom u kue.
	(Filipi 3:19) Amnituei duetnak kha dinak ni. Am ni ei Fanpuhri kha am bungpuei la kra ein, am hluengtai nak kha am yaknak ni. Am lungsin kha leidek khawh fanna ni am taak.
	(Filipi 3:20) Khanaphi mingmih kha Fankhaw chrangla nim kra ein, aKha lamei lawei khui pueng Bawipa Jesu Chrih nim ngoeng kue.
	(Filipi 3:21) A huham cung ein ani ein a mah ei hamla a vanpoeng kailah takom, nem pueng nim pumsatu haw a mah ei bawimang pumsa mueihla hlatsak kei.
Chapter 4
Anisoeih La Ngaihtueh
	(Filipi 4:1) Khatiein  ka yong nak  koei nau  tu,  kan om dam na  u ein,  ka yei nak awn ka khuemuek ,  ka yawngnak pueipawtu,  Bawipa ah a cawh  mueih la dueiuep u.
Thapek Thu
	(Filipi 4:2) Bawipa ah lungkrim nak awn nam awm meila Euodia awn Syntyche kan panak nih.
	(Filipi 4:3) Oe, nangmih phi kan pana uh, ka bibi puei tang ni, thuthangni ei mawng awn ka eppa awm ein bilou pueng nutatu bom hei u, hringnak cabu khuiah am ming thuum pueng, Clement awn afei ka bibi pueitu, kam bihmaih puenglah kra u kue.
	(Filipi 4:4) Bawipa ah yeiloet u, yei u ka ti baiye!
	(Filipi 4:5) Lungnem nak awn nam awm chrangvan hmatsak u, nam eppa Fanpuhri awm kue.
	(Filipi 4:6) Hatuei mawngah phi oeh lue u, khanaphi avan poengah taiirue nak awn huipa nak awn ngakchrah nak awn nam thoehchrah tu Fanpuhri hmatsak u.
	(Filipi 4:7) Fanpuhri ei dim deih nak, chrang vannei yaklam thei nak hlatsak hning pueng ein, nam lungsintu awn nam ngaihtuehtu Jesu Chrih ein ni ngoengsou u seh.
	(Filipi 4:8) Ah nusoeihla, koeinau tu, tang pueng poeng, oenkhammei poeng, duengpueng poeng, cimpueng poeng, yawngnak poeng, amingthang poeng, anisoeih poeng, ngakkeilah, koih pueng poeng, khacawhtu nam hnun khuiah tah u.
	(Filipi 4:9) Hatuphi kei yeilah nam theitu, nam rah, nam yaak, nam hmuh, bilou hei u, Fanpuhri ei dimreunak nangmih ah awm seh.
Bomcemnak Lah Boenak
	(Filipi 4:10) Tuboeih a hnusoeih ah kei yei hamla nam lungsinna roengtha nak nam taak lah, bawipa ah anuilah ka yeikue. Ayanla nam ngaihtueh tang ein phi, oeh nam bilou hlot kue.
	(Filipi 4:11) Voetvai suilah toeklah oeh kra ein, hatumueihla ka kra ahphi omtheinak keilah ka theithang kue.
	(Filipi 4:12) Nemnak awn omphi ka hmat ein, taklawh ah hatumueih la awm phi ka hmatkue. Ka phue aphi, ka toiah phi, ka tak ah phi, ka rengah phi, apoengah hatumueih la kraaphi, ka omthei nak kei athuk ka theikhoenkue.
	(Filipi 4:13) Ni thamahsak puen gon a vanpoeng ka bikhuet tei.
	(Filipi 4:14) Khanaphi ka khawdengtu nan paipuei u ein a vehla nim bi khoen kue.
	(Filipi 4:15) Filipi khaw chrang tu, thuthangni ka toek cuek, Macedonia lamei ka law konna, nangmih konna kei awn theipainak kei amawngah peeknak awn dounak hatu chrang boem mein phi oeh abi nammah einphi nam hmat kue.
	(Filipi 4:16) Thesalonica khawah ka ompoetta, ka ngaihtu oetvei doenglah oeh kra ein hnihvei nan phueihlaw u kue.
	(Filipi 4:17) Pekduen ka yap puenglah oeh kra ein, khanaphi nangmih ei hamla hatuaw amangngai kaw tini ka yaptham.
	(Filipi 4:18) Khanaphi ka ngaih a van a bela ka rah ein, ka talou kue, Nan phueih law u Epaphroditus ei lah ka rah ein, bomnak karah phruh ein prep kue. Khacawhtu kha Fanpuhri yeisak ein avehla a douvei lucikboiawk, a baw ui pueng, khawh chramtu lah kra kue.
	(Filipi 4:19) Nam ngaih a van Jesu Chrih awn ka Fanpuhri ein a bawimang hluengtainak awn ni bom u ei ni.
Ahnusoeih Kutpang Nak
	(Filipi 4:20) Tuboeih nim pai Fanpuhri ei hluengtai nak aloet loela awmseh. Amen.
	(Filipi 4:21) Jesu Chrih awn awm pueng chrang ciim a van kutpang u. Kam awmhmaih pueng phoeinautu ein kut nipang u kue.
	(Filipi 4:22) Chrang ciim avannein kut nipang u ein, a tungla Caesar ei imkhui ah awm u puengtu ein kut nipang u kue.
	(Filipi 4:23) Bawipa Jesu Chrih ei boekhoek nak kha nangmih ei Hmueichra awn om hmaih nih seh.

Kolote
Chapter 1
Hmueichra Awn Bela Boenak
	(Kolote 1:1) Fanpuhri ei yakhlue awn Jesu Chrih ei thoeila kra pueng Pawluh awn nim nau Timothy ein.
	(Kolote 1:2) Kolote khawei betak awn awm u pueng chrang cimtuah, nim pai Fanpuhri ei lamei boenak awn dimdeih nak nangmi ah awm seh.
	(Kolote 1:3) Nangmih ei hamla kam taiirue loet ein, nim bawipa Jesu Chrih ei pai Fanpuhri kam boena kue.
	(Kolote 1:4) Jesu Chrih nam yumnak awn chrang ciimtu nam yongnak kei a mawng kam ya kue.
	(Kolote 1:5) Hatulatiah nangmi ei hamla Fankhawla taak khoen ngaihunak awn yumnak awn yongnak suenlaw kue. Cawhtukha thuthangni, thutak awn ayanla nam ya khoen kue.
	(Kolote 1:6) Khacawh nangmih eila lawh ein, khacawhkha leidek avanna theipai doei ein apungtai mueihla, Fanpuhri ei boenak awn thutak nam ya ein nangmih ei khuiah phi bibi kue.
	(Kolote 1:7) Nim hungah betak la bibi ein nim yongnak Chrih ei bibi puei Ephaphras eila khacawh nam ya kue.
	(Kolote 1:8) Hmueichra awn kralaw pueng nam yongnak phi ni then u kue.
	(Kolote 1:9) Hatulatiah cawhei mawng ah, nangmih ei mawng kam yak hnuep peituen, nam hamla a yakhlue hmatnak awn Hmueichra hmuhmat nak awn yaklamthei nak awn nam be ei la oeh hueila kam taiirue thoehchrah kue.
	(Kolote 1:10) Khanavah nam huenthawh bilawh khawsaktu Bawipa awn hawi kei, doenkhamnaktu avan nein a ni yeisak kei, Fanpuhri hmatnak awn nam pungtai kom bini poeng awn nam theipai yei.
	(Kolote 1:11) Yeikrainak, lungsau nak awn uepkhoeng nak avan rah ei hmokla, a hluengtai thamahnak mueihla huham poeng awn ni thamahsak u kue.
	(Kolote 1:12) Vangnak khuiyei chrang ciimtu rou paiyengnak ah ni thumsak u pueng, pai boena u.
	(Kolote 1:13) Hmuep pein abunak khuiyei ka ni khui u ein, a yongnak capa ei ram khuilah ni konsak u kue.
	(Kolote 1:14) A ni awn thong nak, thoih ngaihsim nak nim rah kue.
Ayung Apra Kha Chrih
	(Kolote 1:15) Chrih kha oeh hmuh Fanpuhri ei mueila kra ein, tueiprang avannei khuiah hmilaw cuek kue.
	(Kolote 1:16) Ani awn avan poeng tueiprang, leidek awn fankhawtu an pahnih, hmuhthei awn oeh hmuh thei, bawingoih nak awn kruemnak thei, kruem u pueng awn titheinak tah u pueng, ani ei hamla ani ein a vanpoeng tueiprang kue.
	(Kolote 1:17) Ani kha a vanpoeng oeh a ompha ah awm ein, a niah a vanpoeng auepla awmkrip u kue.
	(Kolote 1:18) Ani kha pumsa, chrangboem mei lupum la kra ein. Ani kha a tuennak, sih u pueng khuiah hmilaw cuek ein, avanpoeng ah a ni a hluengsoeih hning ngeila kra kue.
	(Kolote 1:19) Ani ah a kuempoeng nak a van a awm kha Fanpuhri a nila, a yeinak kei ni.
	(Kolote 1:20) A mah awn leidek fannei a van, fankhaw lamei a van, laklamtung ei a si awn re nak, khawtsengnak poeng a mah ein bilou kue.
	(Kolote 1:21) Nangmih kha a yanla lungsin khuiah raiilah kranak awn taiinak awm khoen ein athe binaktu awn nam tu ad kue.
	(Kolote 1:22) Khanaphi tuboeih aniei a sisa pumsa awn a sih kha nangmih awn renak bai bi khoen kue, a hmai ah aciimla, pukpainak, coednongnak kalah nangmih an ap u kei hmokla kra kue.
	(Kolote 1:23) Khanaphi nangmih kha nam yakkhoennei ngaihunak thuthangni ah a feila oeh noonlah, khoeng pueng ei yumnak awn a tangla ueptoeih u, khacawh ei thuthangni fankhaw kai tueiprang poeng ngeila, kei, Pawluh bibi chrangla ni hnuen kue.
Chrangboem Hamla Pawluh Ei Bibinak
	(Kolote 1:24) Tuboeih nangmih ei hamla khawvuktu ka hmuh lah ka yei kue, a pumsa, la kra pueng chrang boem, mei hungah, Chrih ei khuikha naktuah, hoeuhun pueng hatuphi ka pumsa awn kabi kom ka paiyeng bebang pueiyei.
	(Kolote 1:25) Fanpuhri ei thu a kuembela toek ah, nangmi ei nam mangnak kei la, Fanpuhri ei tamna bibi chranglah kei an kra sak.
	(Kolote 1:26) Khacawh ei a thuuk kha, a yanlamei casawn poengah a na thuplaw einphi, tuboeih a chrang ciim tuah dangsak kue.
	(Kolote 1:27) Cawh ei a thuuk kha khuifeituei hmuah hatumueih la, am bawimang hluengtai nak a nuipai yei yahlue ein Fanpuhri ein a hruei tuah hmatsak hei kue. Khacawh kha a hluengtai ngaihu nangmih ah awm pueng Chrih la kra kue.
	(Kolote 1:28) A ni ei mawng, chrang poeng kam cuehcon kue, hmuhmat nak avan awn chrang poeng kam theithang ein, khatiein chrang poeng Chrih ah kuempoeng kom pek keila kam toek kue.
	(Kolote 1:29) Khatiein cawh ei ngaihtueh awn kei phi ka bilou ein, a huham awn ka khuiah a bilawh mueihla ka thana kue.
Chapter 2
Chrih Awn Ansak U
	(Kolote 2:1) Laodicea khawah awm u pueng awn ka hmai oeh hmuhkhoi u puengtu awn nangmi ei hungah hatumueih la a nuila ka thanak nam hmattei ka yahlue kue.
	(Kolote 2:2) Ka buenak kha am lungsin thamah kom, yongnak awn a toengla donchroi ah, a kuembela hmatkhai nak kei law pueng a van am taklawh ei awn Fanpuhri ei athuukla kra pueng Chrih amah la a kra hmattang eila ni.
	(Kolote 2:3) Chrih ei khuiah hmuhmat nak awn hmatthei nak khawh a van thupla kra kue.
	(Kolote 2:4) Khatiein haueinphi taihsan tengchram nak awn oeh an theilai nak u keila cawhmueih la ka toek.
	(Kolote 2:5) Hatulatiah pumsa awn oeh ka omma phi, nangmiah Hmueichra awn ka om kue,Chrih ah nam yumnak a uep awn ning cang veh awn nam awm ka hmu lah ka yei kue.
	(Kolote 2:6) Kha tiein Bawipa Jesu Chrih nam rah mueihla, ani awn khawsa u.
	(Kolote 2:7) Nam pra uepsak u na, tuboeih ani awn sak la kra u, kan theithang u mueihla, nam yumnak awn uep u, boekhoek nak kheran nak awn bekhuep u.
	(Kolote 2:8) Chrih ei thula oeh kra pueng, leidek fannei thucam awn chrangtuei khuicim naktu ngaihtueh nak awn haueinphi akhawgawngla oeh an theilainak uh keilah ngaihna u.
	(Kolote 2:9) Hatulatiah a niah Fanpuhri ei pumsa mueime a van awn a awm kuem kue.
	(Kolote 2:10) Ani kha titheinak awn kruem nak a vannei fanna lupum la kra ein, ani awn nangmih a kuepla prangla nam kra kue.
	(Kolote 2:11) Ani awn kut awn vuenmawng oeh redtei vuenmawng redpuenglah nam kra ein, Chrih awn vuenmawng nam reed kha sisa awn pumsa thoih khawsak nam sud khoen kue.
	(Kolote 2:12) Baptisma awn aniah buih khoenlah nam kra ein, Chrih sihnak kei thawhsak pueng, Fanpuhri ei bibi nam yumnak ani awn, nam thoukhoen puenglah phi nam kra kue.
	(Kolote 2:13) Nam boeukat nak awn pumsa vuenmawng oeh nam rednak awn nam si pueng Fanpuhri ein Chrih awn a toengla ni hringsak u kue.
	(Kolote 2:14) Ni rai na u pueng, ni tuad u ei lah thukhoen awn thoeh ei puleitu phreh hei ein, laklamtungah hnhrensi ein ani ein lou ein a feila fitkhoen kue.
	(Kolote 2:15) Titheinak huhamtu awn ramtu phreh ein khacawhtu Chrih ein a noengnak hei awn, adangla, chrangvan nei hmuhla am hmaithui sak hei kue.
	(Kolote 2:16) Khatiein chring nak hnuep, chrathai, beeknak yuli, awknak, ainaktu haueinphi oeh ni doeddam ha u seh.
	(Kolote 2:17) Khacawh tu kha kralaw u ei ahlipla kra ein, atangkha Chrih ah nim hmu ei.
	(Kolote 2:18) Mah awn mah nemkrusak keilah towkatnak awn fankhaw chrang beeknak ah hlimtui u pueng haueinphi, nam chreng oeh ni rut u se, khamueih tu kha am hmuhtu a dunglah ngaihtueh u ein, am pumsa lungngaih a suilam kalah khawkhi mud u kue.
	(Kolote 2:19) Lupum mah oeh ueppang u kue, khacawh ei lupum mei ka pumsa a van, khingthatu awn ruisui ah bomcem krukrip nak kha Fanpuhri ei bausaknak awn baulaw u puenglah kra kue.
	(Kolote 2:20) Leidek kei a yungpra khawsaktu ah, Chrih awn nam sih la a kra ah, hatulah, leidek chrangtu mueihla nam hringom, ningcangtu ah nammah awn namah nam apkru, khamueihtu kha.
	(Kolote 2:21) Oeh pang! oeh nuemhnuek! oeh suun! tula kra kue.
	(Kolote 2:22) Khacawhtu a vankha chrang ei theitheng nak awn thukhoen awn bilawh la kra aw? cawhmueih tu avan cunhrmang kom dimaihnak a na ngaih tueh puenglah kra kue.
	(Kolote 2:23) Cawhmueih ei mawng tukha, mah ngaihla beknak, mah awn mah anemla omnak, pumsa a nala natsaktu kha a fanna hmuhmat nak mueihla dang einphi, pumsa ei yakhlue kuepnak awn a phu ha tu he oeh awm kue.
Chapter 3
Chrangthai Yei Hringkhawsak
	(Kolote 3:1) Khatiein Chrih awn nam thawhhmaih khoenla akra ah, Chrih ei omnak, Fanpuhri ei patvang ei ngoihnak fanlamei ikoeihtu yap u.
	(Kolote 3:2) Leidek fannei a poengtu la oeh kra ein, fam lamei apoengtu nam lungsin na ta u.
	(Kolote 3:3) Nam sikhoen ein nam hringnak kha Chrih awn Fanpuhri ah thupla nam kra kue.
	(Kolote 3:4) Nim hringnak la kra pueng Chrih a dang lawah, a ni awn a toengla hluengtai nak awn nam dang lawhmaih ei.
	(Kolote 3:5) Khatiein leidek nam pumsa lah kra pueng, oeh thumcam la pretdeng nak, proksak nak, cukcik nak, athengaih nak, yakhlueaih nak, arupbek naktu sihsak u.
	(Kolote 3:6) Fanpuhri ei kawthed nak kha thu oeh ngai u pueng ca tuei fanna sutlaw ei.
	(Kolote 3:7) Amni awn nam hringom hmaih poetta, ayanla nangmih haw akhamueih la nam hring man kue.
	(Kolote 3:8) Khanaphi tuboeih nangmih phi, cawhmueih a van fit hei u: kawthed nak, lungoen nak, thueisei nak, thangthed nak awn proksak pueng nam rongah oeh lutlawseh.
	(Kolote 3:9) Apum awn a pum oeh rai kruna u, hatulatiah nam pumsa ruem kha athela omnaktu mahla suhkhoenla kra kue.
	(Kolote 3:10) Tueiprang pueng amah ani ei mueirou awn toeng ngeilah, hmuhmat nak tang awn a thaila tueiprang baiyei chrangthai nim suisa khoen kue.
	(Kolote 3:11) Athaila prangbai nak ah, Greek awn Judah, vuenmawngred awn vuenmawng oeh red, chrangprak awn chrangloi, chranghoeng awn tamna, ti oeh awm ein Chrih kha, a vanpoeng ei a van na awm kue.
Chrihca Hringnak
	(Kolote 3:12) Khatiein Fanpuhri ei a hrueitu kha, ciimnak, yongnak, rennak lungsin ta ei, kroepnak, nemnak, hnipnak, lungsaunaktu suisa u.
	(Kolote 3:13) A pum awn apum ngaikru u, a pum awn a pum ngaisim kru u, a pum mein a fei a pum a pukpaiah, Bawipa ein an ngaihsim uh mueihla, nangmi phi ngaisim kru u.
	(Kolote 3:14) Cawhtu a vannei fan na yongnak ta u, khacawh kha kuempoeng ah cicuinak la kra kue.
	(Kolote 3:15) Nam lungsin Chrih ei dimreunak kruemsak u, khacawh eila nangmih a tangla pumsa apum khuiah an khue uh; boekhoek hmatnak lungsin ta u.
	(Kolote 3:16) Nam khuiah Chrih ei thu adahe omsak u na, nam theithang kru mueihla, hmuhmatnak poeng awn a pum awn a pum sube coeiphrai kru u na, saamla awn la awn Hmueichra latu sa u na nam lungsin awn Fanpuhri boena u.
	(Kolote 3:17) Thulang awn phikra bilawh awn phikra, hatu nam biah phi, Bawipa Jesu ei ming awn a van bih u. Chrih awn pai Fanpuhri boena u.
Chrih Ei Imkhui
	(Kolote 3:18) Chrutu, Bawipa ah nam awm awn hawi yeila nam vaa tuei thungai u.
	(Kolote 3:19) Vaatu, nam chrutu yongna u na, athekhala oeh thulang puei hei u.
	(Kolote 3:20) Catu, avanpoeng ah nam nupai yei thungai u, khcawh kha Bawipa ei ayakhlue la kra kue.
	(Kolote 3:21) Paitu, am lungsin oeh ahailatteila, nam catu oeh kawthedsak u.
	(Kolote 3:22) Saiitu, dekfan nei nam bawituei thu a vanpoengah ngai u, chrang ei an yeinak u keila, a fan dued ta oeh bi u na, Bawipa krihnak, lungsin ciim awn bi u.
	(Kolote 3:23) Chrang ei hamla nam bipueng la oeh kra ein Fanpuhri ei hamla nam bi puenglah ngai u na, hatu nam bi a phi, roengtha nak awn bi nam biei.
	(Kolote 3:24) Bawi Chrih ei bi nam bi puenglah kra ein Bawipa eilah chreng nak rou nam rah ei hmat u.
	(Kolote 3:25) Hatulatiah hauphi athela bi puengkha, a bi mueihla, a the rah ei. Mikhmai boennak oeh awm kue.
Chapter 4
Bibi Pueitu
	(Kolote 4:1) Bawitu, nam saiitu a dueng, aruirawngla peta u, nangmih ei bawi phi Fankhaw la a awm hmat u.
	(Kolote 4:2) Taiiruenak betak la bi u, khamueihla nam biah, boekhoek ngaknak ah ngaihnak awn bi u.
	(Kolote 4:3) Nim thuthangni ei hamla Fanpuhri ein kawt hmong kom, khanavah Chrih ei thuthuk kam soeutai hlottei, khacawh ei hmokla kei sirui awn ni khit u kue.
	(Kolote 4:4) Ka toek khinnei thu ka toek khai yeila ni taiirue pe u.
	(Kolote 4:5) Pung la mei tuei hamla hmuhmat nak awn na mah ein hmuhtheh hei u, ani soeih la niin hmang u.
	(Kolote 4:6) Yongnak keila thulang loet u, cila tui u, hatumueih la chrang a pum ci nam hlan nei nam hmattei.
Ahnusoeih KutpangNak
	(Kolote 4:7) Tychicus ein ka mawngma ni then u eini. Ani kha ka yongnak ka nau, Bawipa ei sai bibi puei awn, betak bibi chrangla kra kue.
	(Kolote 4:8) Ani ein nam lungsintu thamahsak kom, kam ngaihtueh nam hmatteila, nangmi eila ani ka tueih lawni.
	(Kolote 4:9) Ani awn Onesimus, nim yong nak betak koeinau, nam chrangmi a pumla kra kue. An ni ein kam mawngma avan ni then u ei ni.
	(Kolote 4:10) Thong kan krum hmaih pueng, Aristarchus ein nam kut nipang u ein, Barnabas ei nau Mark kein phi nam kut nipang u kue (Alawah ana dou u, an tukkik u nam dou khoenkue).
	(Kolote 4:11) Justus la am sui Jesus einphi kut nipang u kue; Cawhtu doengni vuenmawngred u puengah Fanpuhri ei ram hmokla a toengla kam bihmaih ein, ka lungsin hnimsak u puengla phi kra u kue.
	(Kolote 4:12) Nam chrangmi apumla kra ein Jesu Chrih ei tueihyoih, Epaphras, ein kut nipang u kue, Fanpuhri ei a yakhlue lah avanpoengah nam dueiuep pei onna nam hraamkom apoengah avehla nam bihning ngeila, nangmi ei hamla ani ein ahmoeisoepla thuihmai ein ni taiirue pe u kue.
	(Kolote 4:13) Hierapolis awn Loadicea khawah awm u pueng ei ham awn nangmih ei hamla anuila, a thanak ka hmat kue.
	(Kolote 4:14) Ka yongnak seibawi Luke awn Dema einphi, nam kut nipang u kue.
	(Kolote 4:15) Laodicea khawei koeinautu awn Nympha awn a imma krumboem upueng chrangboemtu kutpang u.
	(Kolote 4:16) Cawh ei ca nam khe konna, Laodiceans khaw ei chrangboemtu einphi khe u seh. Laodicea khaw lamei lawpueng kaca phi nam khe ei.
	(Kolote 4:17) "Bawipa ei lamei a rah bibi ngaihna kom Archppus, ein apoeng ngeila toek u. "
	(Kolote 4:18) Kei, Pawluh ein, cawhei ca ka kut he awn ka ruklawni. Thong ka krum thuem u. Nangmi ah boe khoeknak awm seh

1 Thesaloni
Chapter 1
Ayumtu Boenak
	(1 Thesaloni 1:1) Pawluh awn Silvanus awn Timothy miein, Pai Fanpuhri awn Bawipa Jesu Chrih ah awm u pueng Thesaloni khawei chrangboemtu ca am phueih; Nangmiah boekhoeknak awn dimreunak awm seh.
	(1 Thesaloni 1:2) Nam vannei hamla Fanpuhri kam boena doei ein, kam taiiruenak ah nangmih awn ruisui pueng kam toek kue.
	(1 Thesaloni 1:3) Yumnak awn nam bi, yongnak awn nam bi, nim Bawipa Jesu Chrih ngaihunak awn uepkhoengnak, nim pai Fanpuhri ei hmaiah kam thuemdoei kue.
	(1 Thesaloni 1:4) Yongnak koeinautu, Fanpuhri ein nangmih an hruei uh kam hmat kue.
	(1 Thesaloni 1:5) Hatulatiah keimih ei thuthangni kha thu doeng awn nangmi ei la lawpuengla oeh kra ein, huham awn phikra, Hmueichra ciim awn phikra, yumuepnak a kuep awn phikra, nangmih ei la sutlaw kue. Nangmi ei hamla nam hmuah kam awm poetta, hatumueih ei chrangla kam kra nam hmat kue.
	(1 Thesaloni 1:6) Bawipa awn keimih ei dang nam vatpuenglah nam kra kue, Hmueichra Ciimmei yeikrainak awn khuikhanak a doem awn thu nam dou kue.
	(1 Thesaloni 1:7) Khatiein nangmih kha Achaia ram awn Macedonia ram mei yum u pueng a vannei nuetnak la namkra law kue.
	(1 Thesaloni 1:8) Hatulatiah Bawipa ei thu kha nangmih eika Achaia ram awn Macedonia ram doengla sanpuenglah oeh kra ein, Fanpuhri nam yum kha hmunpoengah am yaaknak awn, hatuphi kam toek kei oeh awm kue.
	(1 Thesaloni 1:9) Arup beeknak keika ahring Fanpuhri tangngei bibila hatumueih la nam hlat, nangmi ein hatumueih la nan dou uh, ammah ein keimih ei mawng toek u kue.
	(1 Thesaloni 1:10) Sihnak kei a thawh sak, Fankhaw lamei a capa nim ngoeng, khacawh ei Jesu ein, lawei kawthed nak ah ni phrong sak u ei.
Chapter 2
Pawluh Ei Bibinak
	(1 Thesaloni 2:1) Koeinautu, nangmih ei la kam law a khaw loela oeh a kra, nammah ein nam hmat kue.
	(1 Thesaloni 2:2) Nam hmat mueihla a lam malah philipi khawah ni thekhana u ein khawvuk kam hmuh ein, nam hmat mueihla, Fanpuhri ei thuthangni nangmi ei la toek kei la, anuilah taihsannak kei thunglakah, Fanpuhri awn nangmih ei la lingnak awn kam toek kue.
	(1 Thesaloni 2:3) Hatulatiah keimih ein theilainak ninglam awn oeh ciim pueng awn katnak awn nangmih kan cuehcon u puenglah oeh kra kue.
	(1 Thesaloni 2:4) Khanaphi thuthangni awn Fanpuhri ein yumnak an sum u mueihla kam dangsak, khatiein chrang kam yeisak puenglah oeh kra ein, nim lungsin cihkhen pueng Fanpuhri ei yeinak keini kam toek.
	(1 Thesaloni 2:5) Nam hmat mueihla, bureuknak keila, ngakkrunak thu ahawtiahphi oeh kam cung kha Fanpuhri ein hmat kue.
	(1 Thesaloni 2:6) Khanaphi Chrih ei thoeila kam kranak awn titheinak kam cung hningte einphi, chrangtuei an hluengtai sak uh kei, nangmi ei ngak kei, afeituei ngak kei, oeh kam yap kue.
	(1 Thesaloni 2:7) Khanaphi nangmih khuifeituei hmuah kam dangsak khoen kue, nawi a pum mein amah ei ca suuktui tuii ein a doekdom mueihla nangmih kan coei u kue.
	(1 Thesaloni 2:8) Nangmih kan yongnak tangkik uh awn Fanpuhri ei thuthangni yeikrainak awn kam toek doenglah oeh kra ein, kan sinkhih nak u awn kam hringnak haw kam pe kue.
	(1 Thesaloni 2:9) Khatiein thuembai u, koeinautu, nangmih ei la Fanpuhri ei thuthangni kam toek poetta, nangmih hauei phueihla oeh a kra eilah hnuep awn than hatumueihla kam bi akueikha nam hmat kue.
	(1 Thesaloni 2:10) Nam yum pueng tuei hmuah, coednong ei oeh awm puenglah, aciim awn a duengcala kam omkha, nam hmat ein, Fanpuhri ein phi hmat kue.
	(1 Thesaloni 2:11) Hatumueih la kan cuehcon u ein, tha kan pek uh awn, kan pagamnak uh awn, pai yein a mah ei ca, a coei mueihla apumci kan coei uh nam hmat kue.
	(1 Thesaloni 2:12) Khatiein a hluengtai nak awn a mah ei ram khuiah Fanpuhri ein an khue uh awn hawi kei la khawsa u na huentat u.
	(1 Thesaloni 2:13) Hatulatiah cawh ei mawng awn keimih einphi Fanpuhri kam boena doei ein, keimih eila nam yaak Fanpuhri ei thu nam doulaw konna, chrang ei thu mueihla oeh nam dou ein, khacawhkha Fanpuhri ei thu tangla kra ein, nam yumpueng ei khuiah bibi puengla kra kue.
	(1 Thesaloni 2:14) Koeinautu, nangmi ei hamla, Judah rammei Jesu Chrih ah Fanpuhri ei chrang boemtu kha nangmih ein dang nam lou kue, hatulatiah nangmih phi nam khaw chrang tuei kuttah a khamueih boela khawvuk nam hmuh mueihla, amni phi am Judah pueituei thekhanak um u kue.
	(1 Thesaloni 2:15) Judahtu ein Bawipa Jesu awn Sanghmatu ngon u ein keimih phi ni tutteu u kue. Fanpuhri oeh yeisak u ein, chrang poeng ei khiraila kra u kue.
	(1 Thesaloni 2:16) Khuifeituei khuinak la, am kranak kei la, kam toektah phi thana u ein ni mana u kue. Amni ei buenak kha, am katnak awn a doeila kuembesak u kue. Khana phi Fanpuhri ei kawthednak kha am ni ei fan na a hnusoeih ah sut law ei!
Pawluh Ei Omdam Nak
	(1 Thesaloni 2:17) Khana phi koei nau tu, lungsin la oeh kra ein, pumsa awn a soeng nangmih awn nim phreng einphi, nam mikhmai hmuh ei la, a nuila kan omdam na u ein avan kam thana ngai kue.
	(1 Thesaloni 2:18) Hatulatiah nangmih eila kam law hlue ein kei, Pawluh, oetvei doengla oeh kra ein hnihvei ka thana einphi, khawram mein ni maam kue.
	(1 Thesaloni 2:19) Nim Bawipa Jesu Chrih a lawah a hmaiah, keimih ei ngaihu nak, yeikrai nak, khoehgah nak kei khuemuek kha, nangmih la oeh kra aw?
	(1 Thesaloni 2:20) Hatulatiah nangmih kha keimih ei hluengtai nak awn yei nak ni.
Chapter 3
Timothy Awn Thapeknak
	(1 Thesaloni 3:1) Khatiein oeh kam ueh law hlotta, Athen doengkha omnak la nisoeih ei tilah kam teng ein.
	(1 Thesaloni 3:2) Chrih ei thuthangni ah Fanpuhri ei hamla bibipuei kam nau, Timothy kam tuei kue. Nam yumnak tha nipe u kom ni thamasak u ei.
	(1 Thesaloni 3:3) khanavah haueinphi cawhmueih ei khuikhanak awn oeh ni hnonkeng u ei. Hatulatiah nammah ein nam hmat mueihla cawh ei hmokla keimih ni som u kue.
	(1 Thesaloni 3:4) Atangla nim omhmaih poetta, kei mih khuikhanak kam um lawei kan na then khoen u kue; khatiein a khamueihla a kralaw nam hmat kue.
	(1 Thesaloni 3:5) Cawh ei mawngah, oeh ka ueh law hlotta, nam yumnak ka hmatnak keila chrang ka tueih law kue. Sueksaw u pueng ein ni sueksaw hning u kom, keimih ei bibi a khawloela a kra ei krih ei la kra kue.
Timothy Thapeknak
	(1 Thesaloni 3:6) Khanaphi tuboeih nangmih ei lamei Timothy keimih eila lawein, nangmih ei yumnak awn yongnak thuthangni keimih eila lawpuei kue, keimih ei hamla, anila nam ngaihtueh loet ein, nan hmuhlue u muihla keimih einphi kan hmuhlue u kue.
	(1 Thesaloni 3:7) Khatiein cawh ei mawngah, koei nau tu, khuikhanak awn khawdengnak avan kam od poetta, nam yumnak awn nangmih ei mawng awn kam lunghnim kue.
	(1 Thesaloni 3:8) Bawipa ah nam dueihuep la akra ah, tuboeih nim hring tang kue.
	(1 Thesaloni 3:9) Nangmi ei mawng awn nim Fanpuhri ei hmaiah yeikrainak poeng awn nim yeikrai kha, nangmih ei hamla boekhoenak hatunum Fanpuhri eila nim latpuei kaw.
	(1 Thesaloni 3:10) Nam hmai kam hmuh ei awn nam yumnak ah hatunum a hoeu a kuem meila, hnuep awn than kam thana ein kam taiirue taoe kue.
Chrangboem Ham Tairuenak
	(1 Thesaloni 3:11) Tuboeih nim pai Fanpuhri a mah awn nim Bawipa Jesu Chrih ein nangmi ei la lawnak kei nim lam kong lawsak keini.
	(1 Thesaloni 3:12) Bawipa ein nangmih ni pungtaisak u kom, apum awn a pum yongkruna u, nangmi ei hamla kam bi mueihla, a vannei hamla phi kam bi kue.
	(1 Thesaloni 3:13) Khatiein a chrangciimtu a van awn nim Bawipa Jesu am law ah, nim pai Fanpuhri ei hmaiah ka tnak oeh awm pueng aciim la nam lungsintu ni uepkhoeng sak u ei.
Chapter 4
Ciimcaih Nak Awn Yongnak
	(1 Thesaloni 4:1) Khatiein koeinautu, ahnusoeihla hatumueihla khaw namsa kom, Fanpuhri nam yeisak kei tukkhik nak, keimih eila nam rah khoen awn a tangla khaw namsak mueihla nam kuempoeng nak ngai yei la, Bawi Jesu awn kan cuehcon pahram na u kue.
	(1 Thesaloni 4:2) Bawi Jesu ei titheinak awn hatumueih la kan coeicod uh nam hmat kue.
	(1 Thesaloni 4:3) Cawhkha Fanpuhri ei yakhluela kra ein, nam ciimcaih ei, khacawhkha luiluk haicak nam yeih ei.
	(1 Thesaloni 4:4) Apumci ein amah ei "puma" doenkham nak awn ciimcaihnak hatumueih la kanak kei hmat u.
	(1 Thesaloni 4:5) Fanpuhri oeh hmat u pueng khuifeitu mueihla cukciknak kein oeh ni uieng u se.
	(1 Thesaloni 4:6) Khacawh ei mawngah haueinphi a koeinau katna kom oeh a theilainak kei, hatulatiah cawhei a mawng a van Bawipa ein phutu ei, khatiein anuila nam ngaihnak keila a yanla kan toek u kue.
	(1 Thesaloni 4:7) Hatulatiah Fanpuhri ein ngaihtueh ein proksak keila an khue uh la oeh kra ein ciimcaih eilani an khue uh.
	(1 Thesaloni 4:8) Khatiein hauphi cawh taih pueng kha chrang taihpuengla oeh kra ein, Ahmueichra Ciim ni pe u pueng Fanpuhri taihsan puenglah kra kue.
Vuenak Awn Bibi
	(1 Thesaloni 4:9) Tuboeih koeinautu yongnak kei mawng, nangmih ca kan ruklaw uh kei oeh ngaih kue; hatulatiah nangmih nammah a pum awn a pum nam yongkrunak kei Fanpuhri ein ni theikhoen u kue.
	(1 Thesaloni 4:10) Nangmih ein a tangkik lah Macedonia ramma awm u pueng chrang a van koeinau a van nam yongna hei khoen kue. Khanaphi koeinautu, nam yongkru nak taoe oe eilah, kan cuehcon hlue u kue.
	(1 Thesaloni 4:11) Nangmih kan toek u mueihla, adingreula khaw namsak keila nam buenak ta u na, nammah ei bitu ngaihna u, nammah ei kut awn bi u.
	(1 Thesaloni 4:12) khana vah khaw pung lamei chrangtuei hmaiah koihvaih eilah nam hringom kom, hatuphi oeh nam mang ei.
Bawipa Lawei
	(1 Thesaloni 4:13) Koeinautu, ngaihunak oeh tau pueng a feitu mueihla, oeh nam kawthed teilah, si upueng ei amawng oeh hmatla, nam ommei oeh kam yahlue kue.
	(1 Thesaloni 4:14) Hatulatiah Jesu siein thoubai kue tila nam yum la a kra ah, Jesu ah ip u pueng haw Fanpuhri ein Jesu awn lawpuei hei yei.
	(1 Thesaloni 4:15) Cawhkha Bawipa ei thu awn nangmih kan toek uh, Bawipa, a law hrila nim hringom puengkha, ip u pueng oeh nim mata hei yeini.
	(1 Thesaloni 4:16) Hatulatiah Fanpuhri ei phrungkala awn, Fan chrang ei soeutai awi awn, Bawipa amah kha Fankhaw lamei a krumlawah, Chrih ah si u pueng thouma u ei.
	(1 Thesaloni 4:17) Khanei nim hring ein nim poih pueng khawkhi khuiah Bawipa awn chrum meila, am ni tuon a toengla vangmei yein ni yoek u ei.
	(1 Thesaloni 4:18) Khatiein cawh ei thutu awn a pum awn a pum cueh con kru u.
Chapter 5
Bawipa Ei Hnuep
	(1 Thesaloni 5:1) Tuboeih koei nau tu, khacawh ei niintu awn khawhnueptu, nangmih hatu kan ruklaw uh kei oeh ngaih kue.
	(1 Thesaloni 5:2) Hatulatiah thanla, a ru a lawmueihla Bawipa ei lawhnuep kra eila, a vehla nam hmat kue.
	(1 Thesaloni 5:3) "Diim ein ding kue" am ti hnuiah, a maw calawnahlue tom pueng nutong nat a owm mueihla, amni ei fan na didamnak sutlaw hritkom, oeh cou hlot u ei.
	(1 Thesaloni 5:4) Khanaphi nangmih koei nau tu, hmuep khuiah oeh nam awm ein, khacawh ei hnuep pein a ru mueihla oeh nipha u eini.
	(1 Thesaloni 5:5) Hatulatiah nangmih a vankha avaang ei catu, hnuep pei catu lah nam kra kue. Mingmih kha hmuep awn than nei chrangla oeh nim kra kue.
	(1 Thesaloni 5:6) Khatiein afeitu mueihla oeh ih la, nim ngaihna kom, a cinglingla nim awmme.
	(1 Thesaloni 5:7) Hatulatiah ip u pueng kha thanla ip u ein, ruirek u pueng kha thanla ruirek u kue.
	(1 Thesaloni 5:8) Khanaphi mingmih kha khawhnuep chrang la nim kranak awn nim cingling kom, yongnak awn yumnak soiphaw nim bahkom, khuinak awn ngaihunak khuemuek bueng u.
	(1 Thesaloni 5:9) Hatulatiah Fanpuhri ein a kawthednak yawk keila oeh ni som u kue. Nim Bawipa Jesu Chrih awn khuinak nim rah kue.
	(1 Thesaloni 5:10) Nim letlaw ah phikra, nim ih hnuiah phikra, ani awn a toengla nim hring eila, nim hamla, ani si khoen kue.
	(1 Thesaloni 5:11) Khatiein atangla nam bi mueihla, a pum awn a pum thape kru u na, a pum awn a pum yoekkaih kru u.
Cuehcon Nak
	(1 Thesaloni 5:12) Khanaphi koei nau tu, kan panak hlue u tah, nangmi ei khuiah thana ein bilo u pueng, Bawipa awn ni coeicau u ein, ni tukkik u puengtu, nam doenkham meila kan pana u kue.
	(1 Thesaloni 5:13) Am bilawhnak kei dongah hluengtai u puenglah ngai u na, yongna hei u. A pum awn a pum a dimreucala awm u.
	(1 Thesaloni 5:14) Koeinautu, kan hluemhlawh uh tah, oeh ninglam pueng sube u, yakkrai u pueng thape u, a thadawt pueng bom u, chrangvan nei fanna lungsau awn ueh u.
	(1 Thesaloni 5:15) Haueinphi a pum awn a pum a the awn athe oeh a thungsah eila ngaihna seh. Chrang a van nei ham awn chrang fei yei hamla hatunum ani kaw timah yap u na biloet u.
	(1 Thesaloni 5:16) Aloetla yei u.
	(1 Thesaloni 5:17) Oeh hueilah taiirue u.
	(1 Thesaloni 5:18) A poeng boena u; htulatiah khacawh kha nangmi ei hamla Jesu Chrih awn Fanpuhri ei yaakhlue ni.
	(1 Thesaloni 5:19) Hmueichra mei oeh sih u.
	(1 Thesaloni 5:20) Thutoek oeh hmusup u.
	(1 Thesaloni 5:21) Khatiein avanpoeng ngai u na ngaihna u; Hatuphi ni pueng panguep u.
	(1 Thesaloni 5:22) A the mueirou na pueng poeng phengtah u.
	(1 Thesaloni 5:23) Tu boeih dimreu nak Fanpuhri a mah ein avan ni ciimsak u se; Nim Bawipa Jesu Chrih a lawah cawdnak oeh awm puengla, nam Hmueichra awn lungsin awn pumsa a kuepla ni ngoengsou u seh.
	(1 Thesaloni 5:24) Nangmih ni khue upuengkha betak la akranak awn akhamueih la nangmih ni krasak u eini.
	(1 Thesaloni 5:25) Koeinautu, kam hamla taiirue u.
	(1 Thesaloni 5:26) Koeinau a van mouknak ciim awn kutpang u.
	(1 Thesaloni 5:27) Cawhei ca koeinau a van nein nam khe eila Bawipa awn kan toek u.
	(1 Thesaloni 5:28) Nim Bawipa Jesu Chrih ei boekhoeknak nangmih ah awm seh.

2 Thesaloni
Chapter 1
	(2 Thesaloni 1:1) Pawluh, Silvanus, Timothy miein nim pai Fanpuhri awn Bawipa Jesu Chrih ah awm upueng Thesaloni khawei chrangboemtu ca am ruk.
	(2 Thesaloni 1:2) Bawipa Jesu Chrih awn nim pai Fanpuhri ei lamei dimreunak awn boekhoeknak nangmihah awm seh.
Boenak Awn Taiirue Nak
	(2 Thesaloni 1:3) Koeinautu, nangmihtuei hamla Fanpuhri kam boena doei khin kue, khamueih la biphi hawi puenglah kra kue, hatulatiah nam yumnak anuilah baukom, a pum awn a pum nam yongkrunak nangmih a pumciah awm pueng yongnak phi baulaw ein pungtai kue.
	(2 Thesaloni 1:4) Khatiein, khuikhanaktu awn dunghnepnak a van nam odtuei hmuah yumnak awn nam ueh hmokla, Fanpuhri ei chrangboem tuei hmuah kammah kam khoeh hrah kue.
	(2 Thesaloni 1:5) Cawhkha Fanpuhri ei ram hamla khuikhanak a tang nam od awn hawipueng lah nam ngaih eil ah, Fanpuhri ein a duenglah thuchranak awn dangsak kue.
	(2 Thesaloni 1:6) Cawhtu avan a poeng konna, ni khuikhasak u puengah khuikha nak awn thungsah nak kha Fanpuhri doeng ei hamla kra kue.
	(2 Thesaloni 1:7) Khuikha nak nam hmuh pueng tuah bawmcem nak nipe u kom keimih haw nipe u ei, Bawipa Jesu kha Fankhaw lamei a huham awm pueng a Fankhaw chrangtu awn meidoei khuiah danglaw u ei.
	(2 Thesaloni 1:8) Nim Bawipa Jesu Chrih ei thuthangni oeh ngai u puengtu awn Fanpuhri oeh hmat u puengtu meidoei khuiah vuukhmuh u ei.
	(2 Thesaloni 1:9) Amni a loet didam nak um u, eila vukhmuh u ei, Bawipa ei hmaiah a huham hluengtainak keika tuhtoemnak hmuh u ei.
	(2 Thesaloni 1:10) Kha hnueppa a chrang ciim tuon hluengtai nak rahkom, keimih ei hmatsak nak awn nam yum ein yum u puengtu a van am coei yei hmokla kra kue.
	(2 Thesaloni 1:11) Mingmih ei Fanpuhri ein nangmih an khue uh awn hawi keilah ni krasak u kom, nipueng a van a kuemmei awn yumnak awn bilawh tu huham awn akuem meila nangmih ei hamla kam taiirue doeikue.
	(2 Thesaloni 1:12) Khatiein nim Bawipa Jesu Chrih ei ming awn ni hluengtaisak u ei, Bawipa Jesu Chrih awn nim Fanpuhri ei boekhoek nak awn a ni ah nam hluengtai yei.
Chapter 2
Chrang Loi
	(2 Thesaloni 2:1) Tuboeih koeinautu, kan panak uh, nim Bawipa Jesu Chrih a lawnak awn aniah nim krumboem mei awn rui suikue.
	(2 Thesaloni 2:2) Keimih ei lamei ca mueih awn phikra, thutoek nak awn phikra, thuthang toeknak awn phikra, Bawipa ei khawhnuep sutlaw khoen kue tila am toek hauphi, nam lungsin ayoeila oeh chretsak u, oeh luelam u.
	(2 Thesaloni 2:3) Nangmih haueinphi hatu awn phi oeh ni theilai na u se, sidi ei capa, chrangru danglaw kom, tuad tei oeh a lawma ei chrueih khacawh ei hnuep oeh sutlawei.
	(2 Thesaloni 2:4) Ani kha Fanpuhri la khue kru pueng avannei fan na a mah ngakkru ein beeknak lin ein, khatiein Fanpuhri ei beekim khuiah a mah ngoi ein, Fanpuhri la amah hmoekru puenglah kra eini.
	(2 Thesaloni 2:5) Nim omhmaih poetta cawhmueihtu kan thenkhoen uh, oeh nam thuembai kuene?
	(2 Thesaloni 2:6) Tuboeih a ni hatuein a mam na hmat taw? Khatiein ani ei niin akhin hnuep pah ani danglaw ei.
	(2 Thesaloni 2:7) Hatulatiah chrangru ei athuknak kein bilou khoen ein; tuboeih mam pueng kha tuhtoemnak hrila mam meini.
	(2 Thesaloni 2:8) Khanei chrangru danglaw ei. Bawipa Jesu ei rawng ei hri awn ani ngonkom, a lawnak kei avaang awn cinsak hei yei.
	(2 Thesaloni 2:9) Khawram mei hyntatnak awn chrangru lawkom, coeinak phawktu, hmatnaktu, huham avan.
	(2 Thesaloni 2:10) Di u ei hamla athe poeng awn theilai na u ei, hatulatiah khuinak kei thutak yongnak oeh dou u kue.
	(2 Thesaloni 2:11) Khatiein cawh ei mawngah Fanpuhri ein theilainak huham amni ei la tuei ein, am ni ein railei pueng yum u kue.
	(2 Thesaloni 2:12) Thutak oeh yum u puengtu a van awn thedkhadnak awn hlimtui u puengtu thuchra hei yei la kra kue.
Dueiuep u
	(2 Thesaloni 2:13) Khanaphi Bawipa ei yongnak hei koeinautu, nangmi ei hamla Fanpuhri adoeila kam boenak kei ngaih kue, hatulatiah Hmueichra awn nam ciimcaih ein thutak yumnak awn khuinak kei theihpai cuekla Fanpuhri ein ni hruei u kue.
	(2 Thesaloni 2:14) Fanpuhri ein thuthangni kam toek awn khui yeila nangmih ni khue u kue, nim Bawipa Jesu Chrih ei hluengtai nak nam rah ei hmokla kra kue.
	(2 Thesaloni 2:15) khatiein koeinautu, auepla duei u na, keimih ei la thu rong awn phikra, ca awn phikra, nam theithang thumcamtu panguep u.
	(2 Thesaloni 2:16) Tuboeih nim Bawipa Jesu Chrih a mah awn ni yong na u ein boekhoek nak awn aloet lunghnim nak, ngaihu nak aveh ni pe u pueng nim pai Fanpuhri ein.
	(2 Thesaloni 2:17) Thuni awn bini poengah lunghnim nak awn nam lungsin thamah sak se.
Chapter 3
Cuehcon Nak
	(2 Thesaloni 3:1) Koeinautu, a hnusoeihla, Bawipa ei thu nangmih ah kam toek mueihla, hluengtai nak kei a mawng pueiyang seh;
	(2 Thesaloni 3:2) Vannei ca yumnak oeh a omnak awn chrang the awn chrang phuem tuei kuttah kam phrong nak keilah, keimih ei hamla taiirue u.
	(2 Thesaloni 3:3) Khanaphi Bawipa kha betak kue, ani ein chrangthe tuei kuttah thungdah kom ni thamah sak keini.
	(2 Thesaloni 3:4) Nangmih awn ruisui ein hatuphi kan toek u nam bi ein, nam bi toeih eila Bawipa ah kan uepna u kue.
	(2 Thesaloni 3:5) Bawipa ein, Fanpuhri ei yongnak khui awn Chrih ei uehnak khuila nam lungsin ni thak u seh.
	(2 Thesaloni 3:6) Tuboeih koeinautu, keimih eila nam rah thumcam la oeh kra ein ningcang kalah hringom toengpang u pueng koeinau poeng nam hoen hei yeila nim Bawipa Jesu Chrih ei ming awn kan toek u.
	(2 Thesaloni 3:7) Hatulatiah keimih ei dang nam lawh ei nammah ein nam hmat kue, hatulatiah nam thunglak ah ningcang kalah oeh kam awm kue.
	(2 Thesaloni 3:8) Khacawh ei hamla oeh taiirue lah hauei buh oeh kam ai kue, nangmih khuiyei hauei phueih la oeh akra ei la, hnuep awn than bawngbai nak awn kam thana ein kam bi kue.
	(2 Thesaloni 3:9) Cawhmueih lah kam bi kha, bomnak oeh kam rah lah oeh kra ein, kam dangvat u na, nam hruilawei lah, nangmih ei nuetkrunak lah, kammah kam pekru kue.
	(2 Thesaloni 3:10) Nim omhmaih poetta hawya, nangmih ah, hauphi oeh bihlue pueng oeh ai se: kam tikue.
	(2 Thesaloni 3:11) Hatulatiah nangmi ei khuiah chrang a vang kha ningcang kalah hringom khawsa ein, hatuhe oeh bila, chrangfeituei binak ah bilou u puengla se u kue tila kam ya kue.
	(2 Thesaloni 3:12) Tuboeih khamueih ei chrangtu bibi u kom, ammah ei buh am ai yei la, Bawipa Jesu Chrih ah cuehconnak awn kam toek kue.
	(2 Thesaloni 3:13) Khanaphi nangmih, koeinautu, ani bi ei la nam tha oeh natsak u.
	(2 Thesaloni 3:14) Chrang apum mein cawh ei ca awn kan tuekah uh oeh a ngaihla a kra ah, khacawh ei chrang hmat u na, a hmai athui yeila oeh ruitoem puei u.
	(2 Thesaloni 3:15) Khanaphi rai mueihla ani oeh ngai u, koeinau mueihla ani su be u.
Ahnusoeih Kutpang Nak
	(2 Thesaloni 3:16) Tu boeih dimreu nak Bawipa a mah ein hatu aphi dimdeih nak ni pe toeih u se. Nam van awn Bawipa awmhmaih u!
	(2 Thesaloni 3:17) Cawh ei kutpangnak ca, kei, Pawluh ein, kamah ei kut he awn ka ruh kue, cawhkha ka ca avan nei hmatnak la kra ein, a cawhmueihla ka ru law kue.
	(2 Thesaloni 3:18) Nim Bawipa Jesu Chrih ei boekhoek nak nam vanna awm seh.

1 Timothy
Chapter 1
Kutpang Nak
	(1 Timothy 1:1) Ni khui u pueng Fanpuhri awn nim ngaihu Jesu Chrih ei thupeek awn Jesu Chrih ei thoeila kra pueng Pawluh ein;
	(1 Timothy 1:2) Hmueichra ah kaca tang Timothy eilah: Nim Bawipa Jesu Chrih awn pai Fanpuhri ei lamei dimdeihnak, rennak, boenak nangah awm seh.
Thukhoen Tikkhik pueng Loi Taihnak
	(1 Timothy 1:3) Macedonia ramla ka ceh poetta, kan tueklaw khoen mueihla Ephesus khawah a na a wmtang, theithangnak aha hatuphi chrangtu ein oeh am theithang toeih eila, chrangtu na toek hei hning ei.
	(1 Timothy 1:4) Khuicim naktu awn oeh duethlot pueng sonlamtu oeh am ngaihtueh eilah toek hei yoe, khamueihtu ein yumnak awn Fanpuhri ei bibi latah taihsankru nak krasak kue.
	(1 Timothy 1:5) Khanaphi kam toektah ei buenak kha lungsin ciim awn a vehla hmatnak awn cimcaih pueng yumnak keika kralaw pueng yongnak lah kra kue.
	(1 Timothy 1:6) Hatulatiah chrang a vang kha, khacawhtuah krutoeng u ein aphu oeh awm pueng thulang nak vangla hlat u kue.
	(1 Timothy 1:7) Thukhoen tikkhik puengla am kra ei yahlue u einphi, hatuei a mawng am toek oeh hmat u ein, hatu auepla am yumpang phi oeh hmat u kue.
	(1 Timothy 1:8) Khanaphi aningcang awn cunglah akra ah, thukhoen nipuenglah nim hmatkue.
	(1 Timothy 1:9) Chrang dueng ei hamla thukhoen oeh prangla hmat u, khanaphi ning cangkatu awn raila thou pueng, Fanpuhri oeh yum pueng awn chrangthoih, oeh ciim u pueng awn proksak u pueng, am nawi awn am pai ngon u pueng awn chrang ngon u puengtu lah kra kue.
	(1 Timothy 1:10) Luilu u pueng awn pretdeng u pueng awn chrangyoitu awn thufi u pueng awn am rai awn runce pueng, khakonnei hatuphi theithang nak a tang awn hnuthunkru u pueng ei hamla nim hmat kue.
	(1 Timothy 1:11) Khacawh kei ni ap khoen kue, kha cawhkha Fanpuhri ei hluengtainak awn an phruhtheh nak uh thuthangni awn toeng kue.
	(1 Timothy 1:12) Ni thamahsak pueng nim Bawipa Jesu Chrih ka boena doei kue, hatulatiah ani ein betak chrangla ka kra puenglah ngai ein a bibinak ah kei ni som kue.
	(1 Timothy 1:13) Ayanla kei kha, phrukhnak pueng, dunghnep pueng, thekha pueng lah ka kraman kue. Khanaphi oeh yum oeh hmatla ka awm pueng hret a rennak ni hmuh kue.
	(1 Timothy 1:14) Jesu Chrih ah hmuh ei yongnak awn yumnak, awn nim Bawipa Jesu Chrih ei boenak awn ka boeimangtalou khuep kue.
	(1 Timothy 1:15) Jesu Chri kha chrangkatu khui yeila leidek fanla krumlaw kue tiei thukha, betak thula kra ein douboeih eilah hawi pueng thula kra ein, chrangkatu khuiah a thekhasoeih lah ka kra kue.
	(1 Timothy 1:16) Khanaphi cawhei mawng awn rennak ka hmuh kha, Jesu Chrih ein athekhasoeih keiah lungsau nak kuep a dangsak nak awn ani yum pueng hauphi a loetging nak rah u ei la nuetnak la kra kue.
	(1 Timothy 1:17) Tuboeih aloet Hrangpuei, oeh sidi hlot pueng, oehhmuhhlot, Fanpuhri a pum doengah, doenkham nak awn bawimang hluengtai nak aloet loela awm seh. Amen.
	(1 Timothy 1:18) Kaca Timothy, nang ngei mawng a yanla Sanghmatu ein amna toek law mueih la, cawh ei theithang nak nang kan sum, khacawhtu awn tukahnak anila na tuk kei.
	(1 Timothy 1:19) Yumnak awn aniathe hmatnak lungsin ani panguep u, a vang kha yumnak awn aniathe hmatnak, am taihnak awn yumnak tuikong thekha kue.
	(1 Timothy 1:20) Amnituah Hymenaeus awn Alexander thuumnih ein, Fanpuhri oeh an thekhanak keila khawvuuk awn coeicawt rawi yeilah khawram mei kuttah ka ap rawi kue.
Chapter 2
Tairue Eila Khuenak
	(1 Timothy 2:1) Khanei, a lamma la, kan cuehcon hlue uh tah, pahramnak awn taiirue nak, huipa nak awn boecamnaktu chrang vannei hamla bi u.
	(1 Timothy 2:2) Hrangpueitu awn tithei nak ta puengtu a vannei hungah taiirue u. Khanavah Fanpuhri yumnak phu awn doenkham nak kuep awn dingreunak awn dimdeihnak awn nim hringom hning ngei.
	(1 Timothy 2:3) Cawh kha nih ein ni khui u pueng Fanpuhri ei hmaiah douhlue eila kra kue.
	(1 Timothy 2:4) Ani ein chrang a van khuinak rahkom thutak am hmattei yahlue kue.
	(1 Timothy 2:5) Fanpuhri apum awm ein, chrangtu awn Fanpuhri ei lakah thoeitha pueng phi a pum ni. Ani kha chrang Jesu Chrih ni.
	(1 Timothy 2:6) Ani kha a vannei thongnak keila a mah pekru ein, a khinkha lawah khacawh a dangsak.
	(1 Timothy 2:7) Keikha khacawhei hmokla, Tikkhik pung awn thoeila ni som kue; (oeh ka rai ein thutak ni ka toek) khuifei tuei thutak awn yumnak ah tikkhik pung mueihla ka kra kue.
	(1 Timothy 2:8) Khatiein hmun poeng ei patongtu, kawthed nak, taihsankru nak, kalah am kut cimtu yoek u kom, am taiirue ei ka yahlue kue.
Nutongtu Coeinak
	(1 Timothy 2:9) Akhamueihla, nutongtu phi, aphukuei suisak, lukilimsak, retha, hruitu awn oeh bilawh kruah, hawi pueng suisak awn bilawhkrunak, cimvainak awn neikhoennak, tuon bilawh kru ei ka yahlue kue.
	(1 Timothy 2:10) Khatiein Fanpuhri yum meilah ap kru pueng nutong awn hawi pueng bini hatuphi bilou u se.
	(1 Timothy 2:11) Nutong a pumkha thungai loetkom a duemla theiseh.
	(1 Timothy 2:12) Kha naphi nutong ngei tongpa theithang nak, kruemkom a huentat tei oeh ka yum ein aduemcalah awm seh.
	(1 Timothy 2:13) Hatulatiah Adam tueima khappa, Eve tueilah kra kue.
	(1 Timothy 2:14) Khakonna Adam theilainak oeh hmuh ein, nutongni theilainak hmuh ein katnak khuilah kru kue.
	(1 Timothy 2:15) Khanaphi nutong kha yumnak, yongnak awn cimcaihnak keila neikhoennak a omtoeih la akr aah canaunak ah khuinak hmuei.
Chapter 3
Toengpang Awn Abom
	(1 Timothy 3:1) Chrang apum mein krue mnak ah toengpang ei yakhlue pueng kha bini bihlue puenglah kra kue tila toek kha tang kue.
	(1 Timothy 3:2) Khatiein toengpang kha, pukpai nak, apum chrunak, neikhoen nak, ngaihthei nak, hynma nak, yincoei nak, theithang theipuenglah a kra ei.
	(1 Timothy 3:3) Rui puenglah oeh kra ei, vook oeh hmu ei, boekhoek nak, remnak, ngui yongna puenglah oeh kra ei.
	(1 Timothy 3:4) A im khui anila boenbau thei pueng, a catu ein a vanna am huen neila cucoei puenglah a kra ei.
	(1 Timothy 3:5) (Amah ei imkhui hawmueih la, a kruemmei oeh hmat pueng chrang apum mein, hatumueihla Fanpuhri ei im khui coeicau hlottei yaw?)
	(1 Timothy 3:6) Yumthai puenglah oeh a kra ei, ani congkru kom, khawram mueihla thuchranak hmu ei.
	(1 Timothy 3:7) Ani kha chrang boem mei pungvangah amingthang puenglah a kra ei. Khanavah suhneh katbueng nak awn khawram mei thang khuila oeh owk ei.
	(1 Timothy 3:8) Akhamueihla, a bomtu kha chrangei a huen, belep pueng, ruirek pueng, a pungtaingaihlaw u puengla oeh am kra ei.
	(1 Timothy 3:9) Yumnak kei a dung athuktu lungsincim acaih awn panguep puenglah am kra ei.
	(1 Timothy 3:10) Cawhei chrangtu a lammalah noekdah ma heiah, hatu taihsannak oeh a omla a kra ah, abom bi u se.
	(1 Timothy 3:11) Akhamueihla am chrutu phi chrang ei huenlah am kra ei, becuei khokseunak la oeh am kra ei, neikhoennak awn a poengah betak la amkra ei.
	(1 Timothy 3:12) A bom tukha a pumdoeng chruna u puenglah amkra ei, am ca tuon am imkhui anila coecau u puenglah amkra ei.
	(1 Timothy 3:13) Hatulatiah a bawm anila bi u pueng kha amah ei hamlah dueihhmun aveh rah u ein, Jesu Chrih yumnak ah ngaihunak a bau rah u kue.
	(1 Timothy 3:14) Nangmih eila cawhtu ka ruklaw kha, nangmih eila lawyoe eilah ka ngaihu ein phi;
	(1 Timothy 3:15) Ka soksue lah akra ah, Fanpuhri ei imkhuiah bomcem pueng thutak awn tungla kra pueng ahring Fanpuhri ei chrang boem la kra pueng hatumueih la mah awn mah hringom khawsak kei nam hmattei hmokla kra kue.
	(1 Timothy 3:16) Fanpuhri yumnak kei athuk kha oeh taih hlottei la nuipai ein, Bawipa kha pumsa awn danglaw ein Hmueichra awn duengpenglah toektah kue, Fanchrang tu ein hmuh u ein, khuipoeng tuei hmuah toek kue, leidek chrangtu ein yum u ein, hluengtai nak awn fan la yoek u kue.
Chapter 4
Timothy Tukiknak
	(1 Timothy 4:1) Khatiein ngoirawi ah khawram mei theithang nak awn theilai pueng hmueichra ei thungaih nak awn chrang a vang yumnak ah krutoeng u eilah Hmueichra ein toekkhai kue.
	(1 Timothy 4:2) Khameih ei theithang nak kha, aniathe hmatnak lungsin sihling awn khum u ein chrangnilase u ein theilai upueng eika law kue.
	(1 Timothy 4:3) Yuvanak taih u kom thutak hmat u ein betak la awm u puengtu ein a boengaknak awn ai yeila Fanpuhri ei tueiprang yeihkah sak u ei.
	(1 Timothy 4:4) Hatulatiah Fanpuhri ei tueiprang a van ni ein, a boengaknak awn doulah a kra ah, ma ei hatuphi oeh om kue.
	(1 Timothy 4:5) Hatulatiah khacawhkha Fanpuhri ei thu awn phikra, taiiruenak awn phikra cimcaih kue.
Bibi Chrangni
	(1 Timothy 4:6) Cawhtu koeinautu ei hmaiah na hmutheh heiyei sueah, na hruilawei theithang nak ani awn yumnak thutuei bomnak awn Jesu Chrih ei bibinila na kraei.
	(1 Timothy 4:7) Khanaphi Fanpuhri awn oeh ruisui pueng a suilamka khuithu hoenna; Fanpuhri yumnak keilah namah awn namah theithangkru.
	(1 Timothy 4:8) Hatulatiah pumsa vang theithangnak a phu awmte einphi, Fanpuhri vang ngei thethang nak kha a vanna aphu awm ein, tuboeih poettei hringnak awn ngoilamei lawei hringnak aphi thukam ueppangsak kue.
	(1 Timothy 4:9) Cawhei thutoek kha avan douveilah koihvaih  kue.
	(1 Timothy 4:10) Hatulatiah cawhei hamla thanak awn nim bikue, hatulatiah mingmih kha a hring Fanpuhri ei fan na ngaihunak nim ta ein, A ni kha chrang a van khuipueng lah kraein, atunglah yum u pueng ei hamla kra kue.
Biei Hmuhnak
	(1 Timothy 4:11) Cawhtu theithang hmutheh hei yoe.
	(1 Timothy 4:12) Na maw aiduedla hauein oeh ni hmusup se, khanaphi thulangnak, khawsak hringomnak, yongnak, yumnak, cimcaih nak, yum u pueng ei am boenneila nam ommei.
	(1 Timothy 4:13) Oeh ka lawpha ei chrueih, chrangtuei hmaiah thucim khenak, cuehcon nak, theithang nak, ngaihna oe.
	(1 Timothy 4:14) Pastortu ein na fanna am kut taih u ein thutoeknak awn an phruhtheh uh kei Hmueichra pekduen oeh na rawkram mei.
	(1 Timothy 4:15) Chrang vannei hmaiah adang ngeila, namah pekruna, cawhtu na bitoeih ei.
	(1 Timothy 4:16) Na theithang kha namah ein hnedrep na ngai, cawhtuon na uepkhoeng ei, hatulatiah cawhtu na binak awn namah awn na thungai upueng abawkla na khui yeini.
Chapter 5
Hmeinu Doennak
	(1 Timothy 5:1) Chrang hramtu a nala oeh na tammei, na pai mueihla thapena, amawtu na naula ngai hei.
	(1 Timothy 5:2) Hramngai pueng nuta na nawi mueihla, mawngai pueng nuta na betu mueihla, avanna cimcaih nak awn ompuei hei.
	(1 Timothy 5:3) Hmeinu tangla kra u pueng hmeinutu doen hei u.
	(1 Timothy 5:4) Khanaphi ha u hmeinu phi a ca, a tu, a omla akraah, khacawh ei a tucatu ein a lam malah ammah ei imkhuiah Fanpuhri yumnak tuon, am nupaitu coeicau baiyeitu theima u se; hatulatiah khacawhkha Fanpugi ei yeinak la kra kue.
	(1 Timothy 5:5) Tuboeih nuhmei tangla kra ein amacadoeng awm puengkha, Fanpuhri a ngaihu nak awn hnuep awn than tairuenak awn pahram toeih kue.
	(1 Timothy 5:6) Khanaphi omhlytheiya pueng nuhmei kha ahring hnuiah sikhoen kue.
	(1 Timothy 5:7) Khatiein sunehnak ha u aphi oeh a om meila chrangtuah cawhtu theithang hei.
	(1 Timothy 5:8) Khatiein hauphi a mah ei pacatu, a tungla a imkhui chrangtu oeh bawmcem pueng, ani kha yumnak mana ein oeh yum pueng lah thekha ngai kue.
	(1 Timothy 5:9) Nuhmei la taak kei nutong kha kum chrukkip lah oeh a yawingai yei, tongpa a pummei chrulah a kra ei,
	(1 Timothy 5:10) Bini awn a mingthang ei, a catu a nila beibawk kei, yinleimatheiyei, chrang cimtuei khaw siproiyei, khuikha pueng bomcemmei, bini poeng thana puenglah am hmattei.
	(1 Timothy 5:11) Khanaphi hmeinu ahnoutu oeh boeikrak koe, hatulatiah am sisa ei angaih awn am vamah hlue awn, Chrih hatulah oeh hmoe u ei,
	(1 Timothy 5:12) Khamueih la ayanlamei am yumnak am roknak awn thuchra nak hmuh u kue.
	(1 Timothy 5:13) Khakonna am ni damlaw u ein im a pummei ka im apumma ceitveng u ein, Am dam doenglah oeh kra ein, oeh toek keisue toek u ein, chrang ei mawngah thuum u ein, becuei veng u kue.
	(1 Timothy 5:14) Khatiein nuhmei hnoututah vamah u kom, canaunak, imlou coeinak awn, chrang prein pueng raitu oeh thulangsak u se.
	(1 Timothy 5:15) Hatulatiah nuhmei a vangkha khawram mei hnuhrui khoen u kue.
	(1 Timothy 5:16) Yum pueng nuta a pumma hmeinu a omla akra ah, chrangboem mei phueihla oeh akra eilah, ani ein coeicau hei seh, khanavah hmeinutu tangla kra pueng coeicau hning ei.
Hramca Boenak
	(1 Timothy 5:17) Chrang boem a nila kruem pueng hramcatu a tungla theithangnak awn thutoeknak thana ein bilou pueng kha achrepla chreng ei ngaih kue.
	(1 Timothy 5:18) Hatulatiah thucuem mein,"cang lehpueng vantang a hmui oeh pin u na," "bibi puengtah chreng rah khin kue a ti".
	(1 Timothy 5:19) Hramca hmat pueng pahnih thum oeh a omlah a kra ah, kat oeh buen parap u.
	(1 Timothy 5:20) Atoeigoeng lah kah u pueng a vannei hmaiah sube u, khanavah apoihtu am kat teilah krih u ei.
	(1 Timothy 5:21) Cawhei amawngtu na biah vangah kuupnak, mikhmai boennak awn oeh na bi eila, Fanpuhri awn Jesu Chrih awn a hruei Fanchrangtuei hmaiah na mah kan sum.
	(1 Timothy 5:22) A yangsuila hauei fan na phi na kut oeh taih, a feituei katnak ahphi oeh thumboi; cimcaih eila namah coeikru.
	(1 Timothy 5:23) Tui dued oeh aw na, oeh na raicinak awn, na bungpuei yei hamla pucueng aloekca aw.
	(1 Timothy 5:24) Chrang a vang ei katkha thuchra nak la oeh a sutphaah dangkhoen kue; A vang ei katkha ahnulah danglaw kue.
	(1 Timothy 5:25) Akhamueih boela, ani bikha dangpheng ein khamueih oeh thup hlottei.
Chapter 6
Bibi Chrangtu Coeinak
	(1 Timothy 6:1) Fanpuhri ei ming awn kam theithang chrang ngein oeh a thenak keila, tamnala kra u pueng ein am bawitu a vanna am huen neilah ngaihtueh u se.
	(1 Timothy 6:2) Yum ein bawila kra u pueng koeinaula, am kranak awn oeh hmusup u kom, avanna bilou ngai u se, hatulatiah amangnak ratang u ei tukha yum u puengla kra ein, yongnak hei yeila phi kra u kue. Cawhmueih ei ayungtu theithang nak toektah nak bi oe.
Ngui Yongnak
	(1 Timothy 6:3) Hauphi afei theithang nak a bila a kraah, nim Bawipa Jesu Chrih ei thutang awn Fanpuhri yumnak awn hawi pueng theithang nak oeh a doula a kra ah.
	(1 Timothy 6:4) Ani kha congkrukom hatuhe oeh hmat  kue; khanaphi ani kha oeh rairong nak kei taihkru nak keilah doednak awn thulung tuei mawng taihkru eilah roengtha ein; khacawh tu ein phuemhring nak, tukahnak, tamphra thekhakru nak, ngaih thedkrunaktu kralawsak thei kue.
	(1 Timothy 6:5) Thutak didam ein chrang tuei am lungsin na ngaihtu oeh toenglaw ein, Fanpuhri yum kha ratangnak keilah ngai u kue.
	(1 Timothy 6:6) Khanaphi Fanpuhri awn ngaigepla ruitoem tangkha anuipai ratangnak la kra kue.
	(1 Timothy 6:7) Hatulatiah leidek fanla hatu oeh nim lawpuei mueihla, hatuphi oeh nim cehpuei hning eilah kra kue.
	(1 Timothy 6:8) Khatiein aiyei awn suiyei nim taakah, khacawh awn nim lung krimseh.
	(1 Timothy 6:9) Khanaphi mangngei yahlue u puengtu sueksawnak khuila kru u ein, thangah awhnak, ruangnak ada awn chrang tuei didam thedkhad nak khuila cumsak theipueng yakhluenak awn dimaih u kue.
	(1 Timothy 6:10) Hatulatiah ngui yong nak kha athekha poengei a yungpra lah kra kue, ngui yongnalo u pueng a vang yumnak phengta u ein kawthed nak nuengkuet awn ammah thunkru u kue.
Pawluh Ein Timothy Atuek
	(1 Timothy 6:11) Khatiein nang Fanpuhri ei chrang, cawhtu dawngta, duengnak, Fanpuhri yumnak awn hlimtuinak, yumnak, yongnak, uehnak, lungnem naktu hrui yoe.
	(1 Timothy 6:12) Yumnak awn tuk anila na tuk kei; Aloetging nak na rah eila an khuehmueihla, ada ei hmaiah hmatsaknak anila na pe khoen kue.
	(1 Timothy 6:13) A vanpoeng hringnak pe pueng Fanpuhri ei hmai, Pontius Pailat tei hmaiah anila hmatsak nak pe pueng Jesu Chrih ei hmaiah, thu kan tuek.
	(1 Timothy 6:14) Nim Bawipa Jesu Chrih oeh a lawpha hrila sunoinak, ahmoi oeh awm meilah thupeek na hruiyei.
	(1 Timothy 6:15) Akhinkha lawah Fanpuhri ein Jesu Chrih danglaw sak kei Fanpuhri kha a youthen ein ahluengtai soeih Anidoeng, hrangpuei tuei Hrangpuei, bawituei Bawilah krakue.
	(1 Timothy 6:16) Oeh sitheinak anidoeng ein ni a taak, oeh hnedhlottei vangnak khuiah Ani awm ein; ha u chrang ein phi oeh hmu khoi ein oeh hmu hning kue. Aniah doenkham nak awn aloet kruemnak huham awm seh. Amen.
Taloutu Acoeinak
	(1 Timothy 6:17) Leidek fan na taloutuei congkru nak, oeh uep pueng taklawhnak oeh ngaih u ah, bawimang taklawh ah yeikrainak keilah a vanpoeng nipe u pueng Fanpuhri ngaih u eila tukkik hei yoe.
	(1 Timothy 6:18) Aveh am biei, bini awn am maang ei, teipai u kom am cueihvaih eilah cuehcon hei yoe.
	(1 Timothy 6:19) Ngoilah nammah ei nam yung pranak keilah khawhvehtu khoep u, ngoilah hringnak tang nam rah ei.
	(1 Timothy 6:20) O Timothy, kan ap hatuphi ngoengsou na, leidek fannei Fanpuhri yumnak awn oeh hawi ein oeh ciim pueng thulang nak tu awn hnuthunhmadam krunak ha tu "hmuhmat nak" aloi phi hoennoe.
	(1 Timothy 6:21) Khacawh a vang ein dou u ein, yumnak lamhmang na u kue. Nangmih ah boekhoek nak awm seh.

2 Timothy
Chapter 1
	(2 Timothy 1:1) Jesu Chrih ah awm pueng thukam awn hring ngeila, Fanpuhri ei yakhlue awn Jesu Chrih ei thoeila kra pueng kei Pawluh ein.
	(2 Timothy 1:2) Nim Bawipa Jesu Chrih awn pai Fanpuhri ei lamei, dimdeihnak, rennak, boekhoeknak tu: ka yongnak capa Timothy ah awm  seh.
Betak Keilah Thapeknak
	(2 Timothy 1:3) Ka pupaituei am bi mueihla, lungsin ciim awn a bi ka bipeek Fanpuhri ka boena doei kue, hnuep awn than ka taiirueah nangmih kan thuemloet u kue.
	(2 Timothy 1:4) Na mikphritui ka thuembaiah, yeinak awn ka biei hmokla, na muei kan hmuhlue ein kan omdamna kue.
	(2 Timothy 1:5) Na pei lois awn na nawi Eunice ah omma pueng, yumnak a tang nangah a awm ka thuem ein, khacawh nangah awmkue tila ka hmatkhai kue.
	(2 Timothy 1:6) Khatiein cawhei mawngah na fanna kut ka taihnak awn Fanpuhri ei pekduen ahuentat baiyeilah ngaihna oe.
	(2 Timothy 1:7) Hatulatiah Fanpuhri ein krihnak Hmueichra oeh nipe u ein, huham awn yongnak awn ningcang tu ni an peek u.
Thuthang Hmok Oeh Kri
	(2 Timothy 1:8) Khatiein Aniei hamla thong ka krum awn nim Bawipa ei thuthang hmatsak nak ah oeh yak u, Fanpuhri ei huham awn thuthangni hamla khuikha nak ni hmuh puei u.
	(2 Timothy 1:9) Ni khui u ein, aciimla hringom meila an khue uh kha, nim bilawh la oeh kra ein, aruempueiah a mah ei ngaihtueh ein a boenak awn Jesu Chrih ah an peek uh ni.
	(2 Timothy 1:10) Khacawh ei boenak kha ni khui u pueng Jesu Chrih adanglaw nak awn tuboeih ah poeulaw kue. Ani ein sihnak phreh ein thuthangni awn hringnak awn aloet vang nak khuila ni cehpuei u kue.
	(2 Timothy 1:11) Khacawh ei hmokla kei, tikkhik peung awn thoei awn thutoek puenglah ni som  kue.
	(2 Timothy 1:12) Khacawh ei hmokla khaw vuuk khuikha ka hmuh, khanaphi oeh ka yak ein; hatulatiah hau ka yum ka hmat ein, khacawh ei hnuep hrila, a ni ka ap, ngoeng hning ngeila ka uepna ein, ani ka hmat ein ka yum kue.
Yumnak Ah Betaknak
	(2 Timothy 1:13) Jesu Chrih ah awm pueng yumnak awn yongnak awn kei ah nam yak thutangtu nuetnak lah nam taak toeih ei.
	(2 Timothy 1:14) Nangah kan appei khawh, nim khuiah awm pueng Hmueichra Ciim awn, ngoengsou voe.
	(2 Timothy 1:15) A kratang na hmat mueihla Asia rammei a van nein ni cehta u ein, am ni khuiah Phygelus awn Hermogenes thumnih kue.
	(2 Timothy 1:16) Bawipa ein Onesiphorus imkhuiah rennak pese, hatulatiah a ni ein ni thoeuyau sak ciein, sirui awn an khih uh lah oeh yak kue.
	(2 Timothy 1:17) Rom khawah a ompoetta thanna ein ni yap ein ni hmulaw kue.
	(2 Timothy 1:18) Khacawh ei hnueppa Bawipa ei lamei rennak a hmuh eila Bawipa ein ani pese! Efisa khawah hatukruk la kei an bom a vehla nam hmat kue.
Chapter 2
Thamah Oe
	(2 Timothy 2:1) Khatiein nang ka ca, Jesu Chrih ah awm pueng boenak awn thamah oe.
	(2 Timothy 2:2) Hmat u pueng a da ei hmaiah kei yeilah na yaktu, afei theithang baihning ngei betak chrangtu ap hei yoe.
	(2 Timothy 2:3) Jesu Chrih ei raiikap veh mueihla, kei awn khaw vuk nim hmuhmaih e.
	(2 Timothy 2:4) Raiikap la amah som pueng a yeisak keila hnueptoe aiyei bilou kom oeh buen pueng hau raiikap oeh awm kue.
	(2 Timothy 2:5) Akhamueih la hauphi ruerou nak kah noengna hlue pueng kha, a ninglam la oeh a noengna ei chrueih, hau noeng nak chreng oeh rah ei.
	(2 Timothy 2:6) Khuei ein lou bi pueng kha a lou caang a rah ma ei ngaih kue.
	(2 Timothy 2:7) Hatu ka toek ngaihtueh u, Fanpuhri ein a poeng yaaklam thei nak nipe eini.
	(2 Timothy 2:8) Ka toek kei thuthangni ein, David tei cason sihnak kei thou pueng Jesu Chrih thuem u.
	(2 Timothy 2:9) Cawh ei hmokla chrangka mueihla, thong nichrum u ein khuikha nak ka awd kue; khanaphi Fanpuhri ei thu thong oeh krum kue.
	(2 Timothy 2:10) Khatiein amni phi Jesu Chrih ah awm pueng khuinak awn a loet hluengtai nak am rah eila, cawhei mawngah a hrueituei hamla a vanpoeng ka ueh kue.
	(2 Timothy 2:11) Cawhkha betak thula kra kue: A ni awn nim sih hmaihla a kra ah, mingmih phi ani awn hring ei;
	(2 Timothy 2:12) Nim uehla akra ah, ani awn nim kruem hmaih ei; Ani nim ma lah akra ah, ani ein nima u ei.
	(2 Timothy 2:13) Oeh nim yumla akra ah, ani betak awn uep khoeng ei, hatulatiah a ni a mah awn a mah oeh makru ei.
Fanpuhri Ein Bibi Ngaknak
	(2 Timothy 2:14) Aphu oeh awm ein ngaiya u pueng ei dinak doeng ngeila kra pueng, thulung tuei mawng awn oeh taihsan krutoeih u kom, Fanpuhri ei hmaiah anuila am ngaih nak keila cuehcon heina, cawhtu thuem u seh.
	(2 Timothy 2:15) Fanpuhri ei hmaiah a tangla na thanak mueihla, thutak thu a tangla sichra ein, oeh yak pueng bibi chrang la namah awn namah ap kru oe.
	(2 Timothy 2:16) Khanaphi oeh ciim pueng thu hoen, hatulatiah khamueih ei thu ein oeh yum pueng la ni krasak taoe u kue.
	(2 Timothy 2:17) Am thu kha nehthe mueihla puei kue. Amnituah Hymenaeus awn Philetus thum kue.
	(2 Timothy 2:18) Amni kha thutak lam hmang u ein, si u pueng ei thawh nak kra khoen kue ti u ein, a vang tuei yumnak lulelatsak nih kue.
	(2 Timothy 2:19) Khanaphi Fanpuhri ei tungta uep ein khoeng kue," Hautu a chrang la am kra "awn" Hauphi Fanpuhri ei ming phoei pueng ein a the awn an tai yeilah" cawh ei thu tuon hmatteilah nek hei kue.
	(2 Timothy 2:20) Tuboeih im a baunu ah hruiamtu awn nguiamtu doenglah oeh kra ein, sigon dek  phi awm ein, a vangkha huenneila kra ein avangkha hneppeila kra kue.
	(2 Timothy 2:21) Khatiein hauphi a mah awn amah cawhtuah a ciimmei, ani kha doenkhammei am, ciimcaihkom, Bawipa ein bini poengah a cung mang ngeila, soemphran nei.
	(2 Timothy 2:22) Tuboeih amawtuei cukciknak dawngtana, duengnak, yumnak, yongnak awn dimdeihnak tu, lungsin ciim awn Bawipa khue u puengtu awn hrui hmaih u.
	(2 Timothy 2:23) Khanaphi rahkru nak keilah am bilah hmatna, a ruangla hmuhmat nak oeh om pueng ngei thu na hoennei.
	(2 Timothy 2:24) Bawipa ei tueihyoi vook oeh hmuei, chrang poeng ei fan na ninaikom, theithang hningkom, am katnakah oeh kawthe seh.
	(2 Timothy 2:25) Taihsan u pueng chrangtu lungnem nak awn coeicot theithang hei seh, Fanpuhri ein yutnak peheikom thutak hmat u eilah chruisoi heihaw eini.
	(2 Timothy 2:26) Khawram mein ayakhlue bi u eila a pang heite, yaaklamthei nak lungsin talaw u kom, khawram mei thangruiah cou u ei.
Chapter 3
Ahnusoeih Hnuep Sutlawei
	(2 Timothy 3:1) Ah nu soeih hnueppa, khaw hnuep thetu a sut lawei, hmattoe.
	(2 Timothy 3:2) Chrangtu ammah yawnglaw kruna u ei, ngui yawnglaw na u ei, khoehgah law u ei, congkru law u ei, krunglaw u ei, nupai yei thu oeh ngailaw u ei, boekru nak oeh hmat law u ei, oeh ciim law u ei;
	(2 Timothy 3:3) yongnak oeh awm lawei, oeh ngaithei law u ei, chrangthed law u ei, nei oeh khoen law u ei, thekha law u ei, ani oeh yonglaw na u ei.
	(2 Timothy 3:4) Chrang theilaw na u ei, oeh ngaihna law u ei, congkru nak, Fanpuhri yong nak damlah omhlue theiya law u ei.
	(2 Timothy 3:5) Fanpuhri ah hlimtui u pueng mueih law u komphi, Fanpuhri ah hlimtui nak huham ma u ei; Khamueih ei chrangtu phengta u oe.
	(2 Timothy 3:6) Hatulatiah amni khuiyei a vangtu kha imkhui la lut veng u ein athadawt nutongtu yoekyamngak chrah u ein katpuei hei u kue.
	(2 Timothy 3:7) Theidoei u ein phi thutak oeh hmat hlot hninghe u kue.
	(2 Timothy 3:8) Jannes awn Jambres ein Moses an taih mueihla, cawhei chrangtu einphi thutak taihsan u kue. Am lungsin didamthekha pueng ngei chrangtu lah kra u ein, yumnak awn ruisawi pueng mana upueng lah kra u kue.
	(2 Timothy 3:9) Khanaphi pungtai nak keitah oeh bi u eini; Hatulatiah amniei ruangnak phi, Jannes awn Jumbres ei ruang mueihla, chrangvannei hmai ah dang law ei ni.
Pawluh Ein Timothy Toeknak
	(2 Timothy 3:10) Tuboeih kan theithang, lamhmuh nak, bue nak, yum nak, lungsau nak, yong nak, tha nak;
	(2 Timothy 3:11) Dunghnep nak tu awn khuikha nak tu, Antioch khaw, Iconium khaw, awn Lystra khawtuah keiah krapueng mueihtu, hatumueih ei dunghnep nak ka od awn khacawhtu avanna Bawipa ein kei ni khuithan kue.
	(2 Timothy 3:12) Atangkik la, Jesu Chrih yumnak awn hringom hlue pueng hauphi dunghnep nak hmuh eila kra kue.
	(2 Timothy 3:13) Khanaphi chrangthetu awn theilai u puengtu kha chrang theina u ein ammah phi theinak hmuh u ein thelaw taoe u ei.
	(2 Timothy 3:14) Khanaphi nangkha, na thei ein na hmat khoentu awn awmtoeih na, ni theithang u pueng ngeilah na hmat khoen kue.
	(2 Timothy 3:15) Jesu Chrih yumnak awn khui nak la ni chruisoi pueng hmuhmat nak nipe hning pueng thuciim na mawca ah tuen ein na hmat khoen kue.
	(2 Timothy 3:16) Thuciim avan kha Fanpuhri ei ahrila kraein, theithang krunak, sukbekkru nak, chrangkacoeicawt nak, duengnak kei lah theithang nak;
	(2 Timothy 3:17) Khatiein Fanpuhri ei chrang kha bini poeng ei hamla soemphran nak hmukom akuempoeng nak kei hmokla kra kue.
Chapter 4
ThuToek
	(2 Timothy 4:1) Aram mei mawng awn ahring awn asi thuchra eila, danglawei Jesu Chrih awn Fanpuhri ei hmaiah anui lah nang kan cuehcon:
	(2 Timothy 4:2) Thu na toek kei; Akhinna phikra, oeh akhinna phikra, na soemphran kruei. Kat phoei nak, sukbek nak, cuehconnak tu lungsau awn tukkik hei yoe.
	(2 Timothy 4:3) Hatulatiah chrangtu theithang nak ani oeh am ngaihnak kei niin sutlawei; khatiein am hnathak awn yaak keila ammah ei ngaih yakhlue la toek u pueng tikkhik puengtu adoemhe khoepbou law u eini.
	(2 Timothy 4:4) Am hnatu ein thutak hlatta u kom khuicimnak thu vangla hlat u ei.
	(2 Timothy 4:5) Khanaphi nang, a vanpoengah thutak awn awmmoe, khuikha nak uehna, thuthangni ei bibina, na bibi kuemvang sak koe.
	(2 Timothy 4:6) Hatulatiah kei kha awk kei kengnak mueihla hlonla ka kra khoen kue, ka chrahkru nak kei niin pha khoen kue.
	(2 Timothy 4:7) Tuknak anila ka bi khoen kue, dongnak lam mah ka dong khoen kue, yumnak ka panguep kue.
	(2 Timothy 4:8) Ngoilah duengnak khuemuek ka hamla, Bawipa ein tahkhuen kue, khahnuep pa aduengla thuchra pueng ein ni chreng ngei; kei doengla oeh kra ein, adanglawei a na yongna puengtu phi chreng hei yei ni.
Ahnusoeih Tueknak
	(2 Timothy 4:9) Ka epla na lawyoe eila thana.
	(2 Timothy 4:10) Hatulatiah Demas kha, tuboeih ei leidek khawsak yongna ein, ni rokguet ein Thesalonica la ceit khoen kue; Crescens Kalati ramla ceitkhoen kue, Titus Dalmatia ramla ceit khoen kue.
	(2 Timothy 4:11) Ka eppa Luka doengni a om, Mark hrueina a ni na lawpuei yei, hatulatiah ani kha keiyei hamla bibinak ah ni bom puenglah krakue.
	(2 Timothy 4:12) Tychicus Efisa khawla ka tuei khoen kue.
	(2 Timothy 4:13) Na lawah Kabuheiimma ka takhruet cunu awn cabutu atunglah saphaw cabutu lawpuei hei yoe.
	(2 Timothy 4:14) Sithep Alexander ein khaw vvuk anuilah ni hmuhsak kue; Bawipa ein a bi mueihla thungbai seh.
	(2 Timothy 4:15) Nang ein ani ngaihna na taih oe, hatulatiah mingmih ei theithang anuilah taih kue.
	(2 Timothy 4:16) Alammacuek thuhlan nak ka toekah apummein phi oeh ni dueihpuei ein, avannein ni cehta kue; Cawhei mawng awn am fanna katnak kein oeh pha hei seh.
	(2 Timothy 4:17) Khanaphi Bawipa ein ni dueihpuei ein tha ni pe kue, khatiein ani ein muekei yei rongah ni phrongsak ein, khuifei avan nein yahning u kue; kei awn a kuembela toektah hning kue.
	(2 Timothy 4:18) Bawipa ein athe poengah ni phrong sak ein, A Fankhaw ram duetla adingreula ni cehpuei yei; Ani ah hluengtai nak a loet teiloe la awm seh. Amen.
Youthen Peknak
	(2 Timothy 4:19) Prisca awn Aquila awn Onesiphorus imkhuitu kutpang hei u.
	(2 Timothy 4:20) Erastus Korin khawah awmguet ein, Miletus khawah Trophimus hnat ein ka cheta kue.
	(2 Timothy 4:21) Sikca oeh alaw pha ah na laweila thana oe. Eubulus, Pudens awn Linus awn Claudia awn koeinau avannein kut nipang u kue.
	(2 Timothy 4:22) Bawipa awn nam lungsin Hmueichra awmhmaih seh. Nangmiah bokhoek  nak awm seh.

Titus
Chapter 1
Kutpang Nak
	(Titus 1:1) Fanpuhri yumnak awn hlimtuinak thutak hmatnak awn Fanpuhri ei hrueituei yumnak keila, Jesu Chrih ei thoei awn Fanpuhri ei tueiyoih, Pawluh ein.
	(Titus 1:2) Aruempuei ah, oeh rai pueng, Fanpuhri ein, a kamkhoen aloetging nak ngaihu ei hmokla kra kue.
	(Titus 1:3) Ni khui upueng Fanpuhri ei a toek mueihla, kei an ap a thu, toektah nak awn akhin hnueppa danglaw kue.
	(Titus 1:4) Yumnak awn ka catangla kra pueng, Titus: Ni khui u pueng Jesu Chrih awn pai Fanpuhri ei lamei dimnak awn boekhoek nak nangah awm seh.
Crete khawah Titus Bibinak
	(Titus 1:5) Crete khawah kan cehtaak hruetkha, kan toek mueihla, khaw poengah pastortu na sommei awn oeh rip phatu bi ei hmokla kra kue.
	(Titus 1:6) Hauphi aming heah sengah coednong ngeilah oeh akra ei, a pum chru na ei, a catu yum u puenglah am kra ei, poeklaak ein sukbek kei awn tuadpueng lah oeh akra ei.
	(Titus 1:7) Pastor taiirueetue kha Fanpuhri ei khawh khoem la akra mueihla codnak oeh awmpueng lah a kra ei, angaih la oeh a tuennei, a lung oeh a tawi yei, yu oeh aw ei, vook oeh hruet pueng, sumlei puenglah oeh a kra ei.
	(Titus 1:8) Yinlei mathei yei, aveh hatuphi yongna ei, yaklamsichra thei nak, dueng nak, yumnak, neikhoen nak.
	(Titus 1:9) Atheikhoen nei betak thu panguep makom, ani ein khacawh ei thutak awn taihsan u pueng sukbeknak awn cuehcon nak an chropla bihning ei.
	(Titus 1:10) Hatulatiah thulin pueng chrang ada awm ein, a hala thulang pueng awn theilai puengtu, atungla vuenmawng red upueng lah kra kue.
	(Titus 1:11) Khatiein yak keilah krapueng amek am rah ei hamla, oeh thei yeisue theithang nak awn imkhui avan am didamnak awn aduemla awm u seh.
	(Titus 1:12) Amni khuiyei apum, ammah ei Sanghma a pum mein a toek," Crete khaw chrang theiloettu, khisa thetu, chrangdam housattu ati."
	(Titus 1:13) Cawh ei thukha tang kue. Cawhei mawng awn a nala tamphra hei, khanavah am yumnak ah canghla u ei.
	(Titus 1:14) Khatiein thutak cehta u pueng kha yudahtuei khuicim awn chrangtuei thupek oeh ngai u seh.
	(Titus 1:15) Ciim u pueng ei hamla, avan ciim ein phi; proksak u pueng awn oeh yum u pueng ei hamla hatuphi oeh cim kue. Khatiein am lungsin awn am lungngaih an chropla proksak kue.
	(Titus 1:16) Fanpuhri kam hmat kue ti u ein phi, am bi awn a ni mana u ein, hatu bini ei hamla phi, oeh koihvaih u ein, thu oeh ngaihnak awn tueihleh ei chrangtu la kra u kue.
Chapter 2
Thutak Theithang Nak
	(Titus 2:1) Khanaphi nang ein, raicang thamanak awn hawi pueng na theithang toektah ei.
	(Titus 2:2) Patong hraamtu omthei nak, cingling nak, hmatthei nak, atangla yumnak, yongnak, lungnaktu am taak keila thei thang hei yoe.
	(Titus 2:3) Akhamueih la, nutong hraamtu, huenyak nak keila am ommei, preinprum nak, yu ei sailah oeh kra u kom, ani am theithang hei yeilah toekpe hei.
	(Titus 2:4) Khanavah nutong mawtu am vatuon am catu yawngnak u eilah thape hei hning ei.
	(Titus 2:5) Omthei nak, cuemcaih nak, imkhui coeicau nak, nikroep nak, am vaa ei kaiah am awm meilah thei hei, khanavah Fanpuhri ei thu oeh thekhana u ei.
	(Titus 2:6) Akhamueihla prangtu am omthei yeila cuehcon hei.
	(Titus 2:7) A van poengah bini nuetdong nak la namah ein hmuh hei na, a cingling la, a ciimla theithang hei.
	(Titus 2:8) Oeh an kat uh keila a nila thulangna, ni taihsan u pueng yak u kom, mingmih ei mawng a the hatu oeh toek bai u ei.
	(Titus 2:9) Tamnatu a vanpoengah am bawituei thungai u kom, oeh taihsanla yeisak u seh.
	(Titus 2:10) Oeh rurem u kom avanna ani awn yumnak dangsak u seh, khanavah ni khui u pueng Fanpuhri ei theithang nak poeng am doenkham meila dangsak u ei.
	(Titus 2:11) Hatulatiah chrang poeng khuinak keila, a lawpuei Fanpuhri ei boenak dangkhoen kue.
	(Titus 2:12) Khacawh ei theithangnak kein, Fanpuhri oeh yum awn leidek pumsa yakhlue awn hringom nak ah omthei ah, tuboeih mikhmuh la Fanpuhri yumma, aduengca la, ommeila ni theithang u kue.
	(Titus 2:13) Khuipueng Jesu Chrih awn abausoeih nim Fanpuhri ei hluengtai nak youthen adang lawei ngaihu nak awn nim ngoengpueng lah kra kue.
	(Titus 2:14) Jesu kha, thedkhak nak avan poengah an phrongsak uh kei awn amah ei koelah amah ei chrangtuei cimcaih ei awn bini tuah roengtha eilah a mah awn amah pekru kue.
	(Titus 2:15) Cawhtu titheinak a van awn cuehcon nak awn toektahnak, awn katnak na phoei yei. Haueinphi oeh ni hmusup seh.
Chapter 3
Yumnak awn Hringna Anibi
	(Titus 3:1) Kruem u puengtu awn titheinak tah u puengtuei, Kruem nak kaiah awm u kom, thu am ngaih ei, bini poengah am soemkru ei.
	(Titus 3:2) Hauphi oeh thekhana u kom, a dimla am ommei, am kroeppei, chrang vannei hamla a poengah ngaihtueh nak dangsak u kom, am ngaihnak keilah cuehcon hei yoe.
	(Titus 3:3) Hatulatiah a yanla nimmah phi nim ruang ein, thu oeh ngaih, theilai, cukcik nak awn hlimtui nak a haha ei sailah kranak, nim hringnak ah ngaihusak nak awn phuem hringnak, uenennak, a pum awn a pum thuei krunaktu awn nim awm kue.
	(Titus 3:4) Khanaphi ni khui u pueng Fanpuhri ei renngai nak awn a yongnak hnicim chrang ei fan na a danglawah.
	(Titus 3:5) Nim bi awn duengnak kei bilah oeh kra ein, a rennak awn Hmueichra Ciim mein hmibaisak ein, a siproinak awn athaila kra eilah ni khui u kue.
	(Titus 3:6) Fanpuhri ein ni khui u pueng Jesu Chrih awn nim hringom theinak keila Hmueichra chron law kue.
	(Titus 3:7) Khatiein ming mih kha aloet hringnak nim ngaihu mueihla a boenak awn rou koenak keila Fanpuhri ein dueng pueng lah ni prangkhoen u kue.
	(Titus 3:8) Cawh kha betak thula kra kue; Cawhtu awn ruisawi pueng dueiuepna, na toek kei, ka yahlue kue, khanavah Fanpuhri yum u puengtu ein binituah betak la ngaihna u ei. Cawhtu kha chrang poeng ngei ninak kei awn mangnak keilah kra kue.
	(Titus 3:9) Khanaphi a angla pancainak awn sonlamtu awn tukvooknak, thukhoen awn rahkrunak hoennoe, hatulatiah amni kha thekha u ein cungmang eila oeh kra u kue.
	(Titus 3:10) Phrengpai nak krasak pueng ei chrang oetvei, hnivei a ngaih nak keilah na toek konna rok koe.
	(Titus 3:11) Khamueih ei chrang kha lat ein thoihkaih kue, a kat hmat ein katnak bi puenglah hmattoe.
Kutpang Nak
	(Titus 3:12) Artemas aw Tychicus nangmih eila ka tueih lawah, ka omnak Nicopolis khawla na law eila thana, hatulatiah sikca ah khala ommeila ka ngaihtueh kue.
	(Titus 3:13) Thukhoen tikkhik pueng Zenas awn Apolos lam mei an thawiai oeh voetvai yeila, avehla bom rawi yoe.
	(Titus 3:14) Nim chrangtu phi athei kalah oeh am kra eilah, atungla ngaihsai pueng binitu am theithang ngeila pekru u ei.
	(Titus 3:15) Kam awmhmaih pueng avannein nam kut nipang u kue. Yumnak awn ni yongna u pueng am kut ni pangpe u. Nam vanna boenak awm seh.

Filemon
Chapter 1
Kutpang Nak
	(Filemon 1:1) Jesu Chrih ei hmokla thongkrum pueng Pawluh awn nim nau Timothy ein, yongnak koeinau bibipuei Philemon awn.
	(Filemon 1:2) Nim be Apphia awn nim raiikap puei Archippus awn na immei chrang boemtu ca kan ruk law u kue.
	(Filemon 1:3) Nim pai Fanpuhri awn Bawip Jesu Chrih ei lamei dimnak awn boenak nangmihah awm seh.
Filemon nei yumnak awn yongnak
	(Filemon 1:4) Ka taiirue nak ah nangmih kan thuem u ein, Fanpuhri ka boena doei kue.
	(Filemon 1:5) Hatulatiah BawiJesu nam yumnak awn chrang cimtu a vannei hamla yongnak nam taak ka ya kue.
	(Filemon 1:6) Chrih awn nangmih ei khuiah awm pueng anipoeng a van hmatnak awn yumnak awn nam teipai asutbah eila ka taiirue kue.
	(Filemon 1:7) Hatulatiah ka nau vaw, nang ein chrang ciim tuei lungsin na hoeiyangsak ein, na yongnak awn thapeknak awn anuilah yeikrainak ka rah kue.
Onesimus Ham Pahram nak
	(Filemon 1:8) Khatiein na bi khintu na bi eila kan toek hningnak Chrihah yumuepnak akuemla awm einphi.
	(Filemon 1:9) Yongnak awn ni nang kan pahramnak Cawhmueih la nukpuei ein phi, tuboeih Jesu Chrih ei hmokla thongkrum apumla ka kra pueng kei, Pawluh ein.
	(Filemon 1:10) Thong ka krum poetta ka ca a pumla kra pueng, Onesimus ei hamla nang kan pana kue.
	(Filemon 1:11) A ni kha a yanla nang ei hamla a phu oeh awm einphi, tuboeih nang awn kei ni pahnih ei hamla aphu awm kue.
	(Filemon 1:12) Ani kha ka lungsin la kra ein, ani nang ngeila ka tueih lawbaini.
	(Filemon 1:13) Thuthangni ei hmokla thong ka krum poetta nang ei hungah kei ni cucoei yeila, ani kan omhmaih ei ka yah lue kue.
	(Filemon 1:14) Khanaphi oeh na nguemla hatuphi biei oeh ka yah lue kue, khanavah tisak lingtai la oeh krakom, namah ei roengnak awn nan bom hning ei.
	(Filemon 1:15) Ani kha cawh ei a mawng awn a soeng nan taipuenglah kra hawei, a lawbai kha nang ein na rah loettei hmokla kra kue.
	(Filemon 1:16) Saii mueihla oeh krabai ein, sailah mang ngai ein yongnak koeinau apumla kra kue, atunglah kei yei hamla kra ein, khatiein nang ei hamla pumsa vang awn Bawipa vang an pahnih ei hamla hatukrukla aw amang ngai kaw.
	(Filemon 1:17) Khatiein nang ein kei bibi pueilah nan ngaihla a kra ah, kei nan dou mueihla ani douvoe.
	(Filemon 1:18) Khanaphi ani ein nang an katnak, a pu hatuku aw a omla akra ah, khacawh kan thung ngeilah ta oe.
	(Filemon 1:19) Kei, Pawluh ein, cawh ei ca ka kut he awn ka rukni, kei yeilah nam pu ka toek hluela oeh kra ein, kan thungbai u eini.
	(Filemon 1:20) Oe, ka nau, Bawipa ah nang ei boenak rah ei ka yahlue kue. Chrih awn ka lungsin hoeiyang sak.
	(Filemon 1:21) Thu na ngaih ka yumuep ein, ka toek la na bi ngai ka hmat ein, ca kan ruklaw kue.
	(Filemon 1:22) Ahon oetla ka kainak kei imhaw ana soemphran, hatulatiah nam taiiruenak awn nangmih eila ka sutlawei lah ka ngaihu kue.
Ahnusoeih Kutpang Nak
	(Filemon 1:23) Jesu Chrih awn thong ka krumpuei Epaphras ein, kut ni pang u kue.
	(Filemon 1:24) Akhamueih la, Mark, Aristar chus, Demas, Luke, kam bihmaih pueng ein na kut ni pang u kue.
	(Filemon 1:25) Bawipa Jesu Chrih ei boenak nam lungsin Hmueichra awn awmhmaih nih seh.

Hebrews
Chapter 1
Fanchrang la Baungaipueng Acapa
	(Hebrews 1:1) Fanpuhri ein a ruemma nim paitu kha Sanghma tu awn niin a haha ning ahngahnga awn thutoek kue.
	(Hebrews 1:2) Cawhei ahnusoeih khaw hnuep tuah, a capa awn ani ein thu ni toek u kue. Fanpuhri ein ani a vanpoeng rouna eilah som ein, Fanpuhri ein ani awn leidek prangtham kue.
	(Hebrews 1:3) Acapa kha Fanpuhri ei hluengtai vaangnak awn pumsa mueirou hunghmah tang puenglah kra ein, a huham thu awn a vannueng uepkhoeng sak ein, katnak hmokla cimcaihnak prang ein, bawimang kut patvangah Fankhaw ahluengnak ah ngoi kue.
	(Hebrews 1:4) A ni kha Fanchrang la baungai ein aming phi am ni ei minglah hlueng ngai kue.
	(Hebrews 1:5) Hatulatiah Fanpuhri ein fanchrang hauei halanum, nang kha ka ca! tungoi nan paila ka krakue a tinak? Leng ein, keikha aniei paila ka krakom, a ni kha kaca lah kra ei a ti?
	(Hebrews 1:6) Leng ein, Fanpuhri ein leidek fanla cacuek a lawpueiah, "Fanpuhri ei Fanchrang a vannein ani beh u se a ti."
	(Hebrews 1:7) Fanchrangtu a toek heiah, ani ein fanchrangtu khawkhila, a bibi chrangtu meidoei la prang hei kue.
	(Hebrews 1:8) Khanaphi a capa ei mawng a toek ah, Aw Fanpuhri na ngoihnak kha awm loet kom, aduengla kruemnak kha a ram khuiah kruemnak la kra kue.
	(Hebrews 1:9) Duengnak na yongna ein ning cang kalah awm ih na thuei kue; Khatiein Fanpuhri, nam Fanpuhri ein na pueituei fan na nita ein yeinak situi awn hlon khoen kue a ti.
	(Hebrews 1:10) Nang, Bawipa, acuek ah leidek na prang ein Fankhawtu phi na kut mueila kra kue.
	(Hebrews 1:11) Khacawhtu di u kom phi, na uepkhoeng ei; Cawhtu a van hniruem mueihla pawn u ei.
	(Hebrews 1:12) Nang ein yih mueihla na tawm heikom, cuhni mueihla amni thawngkru u ei. Khanaphi nangkha na rui kom, na khawkum a duetnak oeh ommei.
	(Hebrews 1:13) Khanaphi Fanpuhri ein hau fanchrangtuei halanum,"na raitu na khawpha doennak lah, oeh ka tak pha ei chrueih, ka patvangah ngoiyoe a tinak man?"
	(Hebrews 1:14) Fan chrangtu a vankha khuinak roula rah u puengtuei, bibi u eila tueih ei hmueichratu lah oeh kra u aw?
Chapter 2
Ngaihnak Awn Thungai
	(Hebrews 2:1) Hatulatiah cawh ei a mawngah a feila oeh nim noon neila hatuphi nim yak hnedreppa ngaih ei.
	(Hebrews 2:2) Hatulatiah Fanchrangtu awn toek kei thuthang hawya uepkhoeng ein oeh ngaih lah katnak poeng hmokla vuk hmuhnak rah ei.
	(Hebrews 2:3) Khamueih ei khuinak a nuipai nim rokramla a kra ah hatumueihla nim phrong hlottei yaw? Bawipa awn a lammala soeutai yei thuthangni kha ya u puengtu awn mingmih ah uepkhoengsak u kue.
	(Hebrews 2:4) Fanpuhri ein phi hmatsak pe hei kue, hmatnak awn coeinak an pahnih onna coeiletnak a haha awn Hmueichra Ciim mei pekduen a mah ei ngaihla pe hei kue.
Hniciim Jesu
	(Hebrews 2:5) Hatulatiah ngoila lawei khawdek kei mawng nim toek, Fanchrangtuei kuttah oeh ap kue.
	(Hebrews 2:6) Khanaphi chrang apum mein hmun oetta hmatsak kha: "Chrang kha hatulah kra ein num ani na thuem? Chrang capa haw nang ngein na coeicau?
	(Hebrews 2:7) Fan chrangtu lah a soengpoetta nemngai yeilah ani na prang; Doenkham nak awn na hluengtai nak ani na bueng sak ein na kut awn na bituei fan na ani na som.
	(Hebrews 2:8) A khaw kailah a van poeng na tak. Tuboeih aniei kailah a van poeng taak la kra ein, aniei kaiah oeh taak la poih pueng hatu oeh awm kue. Khanaphi atangla, avan poeng a khaw kailah taak kha oeh nim hmupha kue.
Jesu ei Nemnak
	(Hebrews 2:9) Khanaphi fan chrangtula a soengpoetta nemngai yeilah prang, Jesu nim hmuh kue, khatiein Fanpuhri ei boenak awn ani kha chrang vannei hamla si hnuek ein, sinak khui kha a hmuh nak awn doen kham nak awn hluengtai nak bueng kue.
	(Hebrews 2:10) Hatulatiah khacawh kha Fanpuhri ei buenak ni, ani ei hamla, a ni awn a van poeng awm kue, canautu a da ei hluengtai nak lawpuei ein, khuikha nak awn chrang tuei khui nak kuem poeng eilah prang kue.
	(Hebrews 2:11) Cuemcaih pueng awn cimcaih saktu a van kha Fanpuhri a pum ei law kue. Khatiein Jesu kha koeinau la am khue veilah oeh yak kue.
	(Hebrews 2:12) Ani ein "ka koeinautuei la na ming ka toek kei a ti; Chrangtuei am thunglak ah, nang thangsak nak la ka sa ei".
	(Hebrews 2:13) Leng ein," ani ka uepna ei. "leng ein," Boen u, kei awn kei ah Fanpuhri ei an peek a mawtu a ti."
	(Hebrews 2:14) Khatiein a mawtu kha sisa awn am omnak ah am ni mueihla bawipa phi sisa awn awm kue. Khatiein a sinak awn sinak huham pang pueng khawram, a disak hning ei hmokla kra kue.
	(Hebrews 2:15) Am hring khuiah sih krinak tamna khui ah awm u puengtu phrong nak kei hmokla kra kue.
	(Hebrews 2:16) A tangla ani ein fan chrangtu oeh bom hei einphi, Abraham mei cachrah tu bawm hei kue.
	(Hebrews 2:17) Khatiein a van poengah a koeinautu awn toeng ngeilah ani prangkru ein, khanavah a ni kha Fanpuhri ei betak tairue tung binak awn rennak bi khuet kom, chrangtuei katnak hmokla kawthed nak dimsak hning eila kra kue.
	(Hebrews 2:18) Hatulatiah ani kha a mah he sueksawnak od puenglah a kranak awn sueksaw nak od u puengtu bomcem hning hei kue.
Chapter 3
Jesu Nim Taiirue awn Thoei
	(Hebrews 3:1) Khatiein, Fan khuenak ah nam thum pueng, koeinau ciimtu, Jesu kha, nim yumnak taiirue tung awn thoeila a kra ngaihtueh u.
	(Hebrews 3:2) Moses kha Fanpuhri ei imkhui a vannei fan na betak awn a awm mueihla, Jesu phi ani som pueng Fanpuhri ei fan na betak awn awm kue.
	(Hebrews 3:3) Hatulatiah im latah im sa pueng a hluengtai ngai mueihla, Jesu kha Moses lah hluengtai ngaknak abau rah puenglah hawi kue.
	(Hebrews 3:4) Hatulatiah impoeng kha a pumku ein a sak la kra ein phi, a van poeng songsa pueng kha Fanpuhri lah kra kue.
	(Hebrews 3:5) Tuboeih Moses kha tamna mueihla Fanpuhri ei imkhui a vanna betak awn awm ein, ngoila toek keitu hmatsak hei kue.
	(Hebrews 3:6) Khanaphi Chrih kha Fanpuhri ei im fan na capa a pum mueihla betak awn awm kue. Nim yumuep nak awn a duetnak hrila ngaihunak awn khoehgahnak nim panguep la a kra ah, Fanpuhri ei im la nim kra ei.
Oeh Yumpueng Ngaihna Seh
	(Hebrews 3:7) Khatiein, Hmueichra Ciim mei toek myihla, "Tungoi a thu na yak la akra ah.
	(Hebrews 3:8) Khawprong hmuah sueksawnak nam um ein, raila nam thawh veng ei mueihla, nam lungsin oeh hlangsak u.
	(Hebrews 3:9) Nam pupaitu ein thana u ein an noekdah uh kah, kumlikip ah ka bitu hmu u kue.
	(Hebrews 3:10) "Khatiein cawh ei canautu ka thueina hei ein, am lungsin khuiah lam hmang doei u ein, ka ninglam oeh hmat u kue ka ti.
	(Hebrews 3:11) Ka kawthe ein run ka khuen mueihla, ka dimreu nak khuila oeh lut u ei."
Oeh Yumpueng Ei Krih Ei
	(Hebrews 3:12) Koei nau tu, nang mih khuiah hauphi ahring Fanpuhri ei oeh yumnak lungsin awn kru pueng chrangthe oeh a awm meila ngaihna u.
	(Hebrews 3:13) Khatiein nangmih ei hauphi kattei theilainak awn lungsin oeh hlangsak kom "Tungoi "la khuevei hnuep a ommei chrueih hnueptoe a pum awn a pum thape kru u.
	(Hebrews 3:14) Hatulatiah mingmih ah acuek ah awm pueng ngaigep nak a dytnak hrila nim panguepla akra ah, mingmih kha Chrihah nim thumboi pueng lah nimkra kue.
	(Hebrews 3:15) Cawhmueih la toek ana awm kue, "Tungoi Fanpuhri ei oi nam yaakla akra ah, raila nam thawh poettei mueihla nam lungsin oeh hlangsak u."
	(Hebrews 3:16) Yalang u ein phi raila thou u pueng kha hautunum? Atangkikla, Egypt ram lamei Moses ei toengpang nak awn law u pueng avanlah oeh kra u aw?
	(Hebrews 3:17) Khawkum likip khuiah hautuei fan na num a kawthed? Thoihkaih u ein khawtau lairuen hmuah pumsa krawikrem u pueng lah oeh kra u aw?
	(Hebrews 3:18) A dimreunak khuila oeh lut u ei ti lah hautunum a toek hei, thu oeh ngai u puengtu lah oeh kra u aw?
	(Hebrews 3:19) Khatiein oeh am yum la oeh lut hning u eilah, nim hmuh kue.
Chapter 4
Chringnak Khuila Luhnak Thukam
	(Hebrews 4:1) Khatiein a dimreu nak khuila luhnak kei thukam, tuboeih duet am hmong poetta, nangmih khuiyei oeh luh la hauphi oeh a awm meila, nim ngaihna e.
	(Hebrews 4:2) Hatulatiah a tangla, mingmih eila, am toek law thuthangni mueih nih, am ni eila phi am toek; khanaphi, khacawh ei thuthangni yapueng tu kha, yumnak ah oeh a cicui nak awn, thuthangni am yaak kha, amni ei hamla, a phu oeh awm kue.
	(Hebrews 4:3) Hatulatiah mingmih nim yumpueng kha Fanpuhri ei a toek mueihla, a dimreu nak khuila nim kun khoen kue. "Ka kawthe ein ka toek mueihla, ka dimreu nak khuila oeh lut u ei," khanaphi A bitu kha khawdek a om ma tuen ein ripkhoen kue.
	(Hebrews 4:4) Hatulatiah hnueprih ei a mawng hmun oetta Ani ein toek khoen kue:    "A hnuep rih ah Fanpuhriabibi avan huei ein adimreula awm kue";
	(Hebrews 4:5) Khanei "Ka dimreunak khuila amni oeh lut u ei." tila leng ein a toek.
	(Hebrews 4:6) Khatiein khacawh ei khuila lut u ei a vang awm hun kue. A yanla thuthangni ya u puengtu kha thu oeh am ngaihnak awn khacawh ei khuila oeh lut u kue.
	(Hebrews 4:7) Fanpuhri ein hnuep oet kha "tungoi" tila a boei konna, khawkum a doem asou lawah a yanla, a toek mueihla,"tungoi" Fanpuhri ei thu nam yaakla a kra ah, nam lungsin oeh hlangsak u tilah David awn a toek.
	(Hebrews 4:8) Joshua ein dimreu nak a peek hei tangla a kra ah, hnuep fei yei a mawng Fanpuhri ein oeh toek keisue.
	(Hebrews 4:9) Khatiein chring nak hnuep kha Fanpuhri ei chrang tuei adimreula chringnak hnuepla, ana awm kue.
	(Hebrews 4:10) Hatulatiah Fanpuhri ein amah ei bitu hueisak ein adimreu la, a ommueih la, adimreu nak khuila lutlaw pueng ani phi, a bilawtu hueisak ein adimreu la awm kue.
	(Hebrews 4:11) Khatiein amni ei thu oeh am ngaihnak awn apum phi oeh kruktoeng u kom, adimreu nak khuila, am luh eila nim thana e.
	(Hebrews 4:12) Hatulatiah Fanpuhri ei thukha hring ein a patnak awn a fa pahnii cimtu lah patngai ein, Hmueichra awn lungsin, rurong khingtha a van ei khuila lutlang bouthek ein, lungsin nei yakhlue awn ngaihtuehtu phi chra hei kue.
	(Hebrews 4:13) Tueiprang hatuphi Fanpuhri ei hmaiah thup hlottei lah oeh kra ein, a van poeng dangboeih ein, ani ei mikhmuh lah nim bilawhtu nim appe.
Jesu Kha Taiirue Bawi Avaisoeih
	(Hebrews 4:14) Khatiein, Fankhawtu suun ein law pueng Fanpuhri ei capa Jesu, taiirue bawi a vaisoeih nim ta ein, nim yumnak nim panguep pe.
	(Hebrews 4:15) Hatulatiah nim taiiruebawi yein nim katnak oeh ni rinat hning u puenglah oeh kra kue, Bawipa kha ming mih mueihla sueksaw nak poeng a van od einphi, a katnak oeh awm kue.
	(Hebrews 4:16) Khatiein rennak nim rah kom, bommei nim ngaih lawah, boenak awn bomnak hmuh eila, yumnak awn boekhoek ngoihnak hned teila nim toon ne.
Chapter 5
Kuemvang Pueng Taiiruebawi
	(Hebrews 5:1) Taiirue bawi poengkha tongpa khuiyei hrueiah, chrangtuei hungah Fanpuhri eilah, katnak boi awn pekduen an pahnih kengtaih nak ap peilah, somla kra kue.
	(Hebrews 5:2) Ani amah phi thanat nak kein bureuk man pueng lah a kranak ah oehhmat nak awn lamhmang u pueng rinatnak awn bilou hning kue.
	(Hebrews 5:3) Cawhkha hatulatiah Amah ei kat phi hrukeng nak bikom, chrang tuei boeunak phi hrutha eilah ani ah maton awm kue.
	(Hebrews 5:4) Haueinphi cawh ei doenkham nak a mah ngaih la oeh louseh, khanaphi Aaron mueihla Fanpuhri ein an khuenak awn na rah ei.
	(Hebrews 5:5) Akha mueihla Chrih phi Taiirue bawi la amah awn a mah oeh hluengtai krusak ein phi, "Nangkha ka capa, tungoi nang ei pailah ka krakue;"tina pueng ngein ni a sombei.
	(Hebrews 5:6) Akhamueih boela Fanpuhri ein afei ca hmai ah a toek, nangkha MELCHIZEDEK mueihla, aloet Taiiruebawi la na kra kue a ti bai."
	(Hebrews 5:7) Pumsa awn a hringom poetta, sinak ah khui hning pueng Fanpuhri eila mikphri awn a thangla vik ein pahram nak awn taiirue nak an pahnih awn a biah, a doenkham nak awn Fanpuhri ein ngaih pe kue.
	(Hebrews 5:8) Bawipa kha capa a pumla kra einphi, khui khanaktu a hmuh awn thungaih nak theithang nak awn.
	(Hebrews 5:9) Kuembe ein, a thungai u pueng avan aloetkhui nak a yungprala kra law kue.
	(Hebrews 5:10) Melchizedek awn toeng pueng Taiiruebawi la Fanpuhri ein a sombei.
Krupueng Coeinak
	(Hebrews 5:11) Melchizedek kei mawng ma toek kei ada nim ta kue, nam angtaam nak awn toek keilah kueika kue.
	(Hebrews 5:12) Hatulatiah nangmih kha tuboeih tikkhik puengtula nam kra khin ein phi, Fanpuhri ei thu a yung ngeika lengbaiah chrang a pum mein an thei laihlaih eila nam koih kue, aigam oeh nam ngaih ein suktuini nam ngaih hun.
	(Hebrews 5:13) Khatiein hauphi suktui awn hring pueng kha a mawla a kranak awn, duengnak thu oeh yalam phathei kue.
	(Hebrews 5:14) Khanaphi aihram kha ahraam tuei hamni, aniathe asichra lah hmatnak umpong nak awn theithang u puenglah kra ei.
Chapter 6
Kuembe Eila Cuehcon Nak
	(Hebrews 6:1) Khatiein Chrih ei mawng a yungpra theithang nak nim cehta kom, hraamnak keila nim panne, Fanpuhri yumnak awn sinak keilah bilawnak ah yutnak.
	(Hebrews 6:2) Siproinak kei mawngma theithang nak, kuttaih nak, sinak kei thawhnak, a loet thuchra nak kei a mawng awn yungpra nak oeh nimta baiye.
	(Hebrews 6:3) Fanpuhri a nguem ma, khacawh nim bi ei.
	(Hebrews 6:4) Hatulatiah vaang nak kein oetvei sue ein fankhaw pekduen nuemhnuek ein Hmueichra Ciim rahnak ah thuum pueng tuei hamla cawhkha oeh krahning kue.
	(Hebrews 6:5) Fanpuhri ei thuni awn ngoila lawei hringnak huham nuemhnuek ein.
	(Hebrews 6:6) Khakonna kru pueng kha, Fanpuhri ei capa ammah ein laklamtungah taibai u ein a hmai am thuisak nak awn athaila oeh yutbai hning u ei.
	(Hebrews 6:7) Hatulatiah leidek kha a fan na kralaw ci pueng khaw aa, dou ein loukrang u pueng ei hamla aphu awm pueng nomai nisak puengkha Fanpuhri ei youthen rah kue.
	(Hebrews 6:8) Khanaphi hling awn hlingsing keksak puengkha, a phu oeh awm ein, phrukh nak ah, a hnusoeih ah mei awn khum mei.
Anitu Naham
	(Hebrews 6:9) Khanaphi yongnaktu, cawhmueih la kam toek einphi, nangmi ei hamla khuinak awn ruihnam puengtu ani ngai a omnak kei ngaihuep nak la kam awm kue.
	(Hebrews 6:10) Hatulatiah Fanpuhri kha oehdueng puenglah oeh a kra mueihla nam bi oeh ni hnih pe u ei; A chrangtu nam bom hei mueihla, nam bom hei toeih awn, yongnak nam dangsak kei bi nam bi kha oeh hnih eini.
	(Hebrews 6:11) Nangmih apumci ein nam ngaihu nak uep awn a duetnak hrila thana u na nam dangsak kei kam yahlue kue.
	(Hebrews 6:12) Khanavah oeh nam damkom, yumnak awn lungsaunak awn thukam rou rahpueng tuei dang nam vathning ei.
Fanpuhri Ei Thukam
	(Hebrews 6:13) Fanpuhri ein Abraham awn thukam a biah, bekam mei a nila baungai pueng oeh a omnak awn, amah awn amah bekam ein,
	(Hebrews 6:14) "A tangla nang youthen kan pekom a tangla nang kan pungsak kei a ti."
	(Hebrews 6:15) Cawh mueihla Abraham mein lungsau awn ngoeng ein thukam rah kue.
	(Hebrews 6:16) Chrangtu ammah la baungai pueng awn bekam u ein, khacawh ei tamtak kha uep ein taihsankru nak a van aduetsak.
	(Hebrews 6:17) Akhamueih la Fanpuhri ein oeh thawnghlai kruthei pueng a ngaihtueh kha thukam rou kana u pueng canautuah a dangsak ngai hluenak awn tamtaknak awn a uepsak.
	(Hebrews 6:18) Khatiein oeh thawnghlai kruthei pueng pahnih khuiah, Fanpuhri kha a rai oeh toek kue, nim hmaiah atak ngaihu nak pang ei la nim dawng pueng mingmih tu a nuila thape u kue.
	(Hebrews 6:19) Cawh ei ngaihu nak kha nim hringnak ah lung mueihla khoeng ein ueploet tang pueng nim takue, khacawh ei ngaihu nak kha bekim khui yihyai nak hnuvangla lut kue.
	(Hebrews 6:20) Jesu kha nim hungah hmailah lut ein, Melchizedek mueihla a loet taiirue bawila kra kue.
Chapter 7
TaiirueBawi Melchizedek
	(Hebrews 7:1) Cawhei Salem Hrangpuei, Melchizedek kha, Fanpuhri ei ahlueng taisoeih tairue bawila ka kra ein, Hrangpuei tu noeng hei ein latlaw pueng Abraham hmuh ein youthen pe kue.
	(Hebrews 7:2) Abraham mein phi khawh a vannei bumhra ah bumoet pai ein ani a peek. Melchizedek kei lammacuek a ming kha, dueng nak hrangpuei la kra ein khanei Salem Hrangpuei, khacawh kha renak Hrangpuei la kra kue.
	(Hebrews 7:3) Pai ka, nawi ka, pacaka sonka, a tuennak hnuep oeh awm ein, a duetnak hnuep, hringnak a duetnak oeh awm kue, khanaphi Fanpuhri ei capa mueihla aloet taiirue bawila kra kue.
	(Hebrews 7:4) Tuboeih nim pai Abraham mein tuknak ah ruttep hei ein a rah ei khawh bumhra bumoet a peek kei chrang kha hatukruk la bauvei tikha ngaihnuek u.
	(Hebrews 7:5) Levi canautu khuiyei taiirue bawi atangla rah pueng kha thukhoen nein chrangtu eilah bumhra ah bumoet lawknak maton rah ein, am nitu kha Abraham meika sonlaw u pueng am koeinautu lah kra u kue.
	(Hebrews 7:6) Khanaphi levi pakhui lah oeh kra pueng ani kha Abraham meilah bumhra ah bumoet lah ein thukam rah pung youthen pe kue.
	(Hebrews 7:7) Baungai pueng ein yawingai pueng youthen a peek kha hatu taih ei oeh awm kue.
	(Hebrews 7:8) Cawhei mawngah sithei u pueng ein bumhra ah bumoet rah u kue, khanaphi a fei vangah khacawhtu dou pueng ani kha hring kue tilah hmatsaknak awm kue.
	(Hebrews 7:9) Bumhra ah bumoet dou pueng levitu ein, Abraham awnni bumhra bumoet peek tila toek hning u kue.
	(Hebrews 7:10) Hatulatiah Melchizedek kein Abraham an chrum poetta levi kha apai yei puk khuiah ni a awm hun.
Jesu Awn Melchizedek Toengnak
	(Hebrews 7:11) Levi pakhuituei taiirue bibinak awn a kuem poeng ei sueah (khacawh ei mawng awn chrangtu thukhoen pek la kra kue), Aaron mueih oeh law pueng Melchizedek mueih taiirue fei hatula atu boeihduet am yakhlue?
	(Hebrews 7:12) Taiirue bawitu am thawnghlai kruah thukhoen phi thawngh lai yei ngaih kue.
	(Hebrews 7:13) Hatulatiah cawhtu toek pueng ani kha khuifei ni, khacawh ei khuiyei hauphi kroengah oeh bi man kue.
	(Hebrews 7:14) Nim bawipa kha Judah pakhui yei ka sonlaw pueng lah khai kue, khacawh ei pakhui yei taiiruetu awn ruisui pueng Moses ein ha tu he oeh toek man kue.
	(Hebrews 7:15) Melchizedek mueih a fei taiirue a awm lawei sueah, cawh ei a mawng khaingai taoe eisue.
	(Hebrews 7:16) Ani kha pumsa ningcang awn ruisui ein thukhoen na yungpra pueng lah oeh kra ein, oeh thethei pueng hringnak huham awn taiirue bawila kra kue.
	(Hebrews 7:17) Hatulatiah "nangkha Melchizedek mueihla a loet tairue bawila nakra tangkue tila hmatsak awm kue" a ti.
	(Hebrews 7:18) Ayanlamei thukhoen kha thadawt ein, hatulah oeh a mawngnak awn rawk keilah kra kue.
	(Hebrews 7:19) (Hatulatiah thukhoen nein hatuphi oeh kuempoeng sak kue) khatiein tuboeih ningai pueng ngaihu nak sutlaw ein, khacawh awn Fanpuhri nim et ngailaw kue.
	(Hebrews 7:20) Khacawhtu kha taamtak kalah oeh ana awm kue. Hatulatiah afei tukha taamtak kala taiirue bawila kra u kue.
	(Hebrews 7:21) Khanaphi ani kha Fanpuhri ei taamtak nak awn taiirue la tang kue, "Bawipa kha taamtak ein, a lungsin oeh hlat kue, nangkha a loet taiirue bawila na kra kue."
	(Hebrews 7:22) Khacawh la kra ein Jesu kha ani ngainak keilah kroeng ei paipi lah kra kue.
	(Hebrews 7:23) Ayanlamei taiirue feitu kha, sinak kein a kang heinak awn, bi oeh bi toeih u pueng, taiirue a doemhe awm u kue.
	(Hebrews 7:24) Khanaphi Jesu kha, a hringloet nak awn, aloet taiirue bawila kra kue.
	(Hebrews 7:25) Khatiein ani awn Fanpuhri hned u puengtu ani ein a kuem vang la khui hning hei kue, hatulatiah a ni kha hring loet pueng lah a kranak awn am ni ei hamla lakchrang lah kra kue.
	(Hebrews 7:26) Hatulatiah kha mueih la cimcaih ein, katnak oeh awm pueng, oeh proksak pueng, chrangkatu awn chrautai ein fankhawtuei fan la ngakchrah nak awm pueng tairue bawi kha mingmih ei hamla hawi kue.
	(Hebrews 7:27) Taiirue bawi feitu mueihla, a lammala a mah ei katnak awn, khanei chrangtuei katnak hamla, hnueptoe kengnak boi a peek kei oeh ngaih kue, hatulatiah avannei hrutha nak la oetvei chroemla amah awn a mah pe kru kue.
	(Hebrews 7:28) Hatulatiah Thukhoen nein a thadawt chrangtu taiirue bawila som hei ein, khanaphi thukhoen konna law pueng, taamtak nak thu awn, a loetla kuembe pueng capa som kue.
Chapter 8
Fankhaw Taiiruebawi
	(Hebrews 8:1) Tuboeih atunglah nim toek kha cawhla kra kue: khamueih ei taiirue bawi nim ta kue, A ni kha fankhawtu khuiyei a hluengtaisoeih ngoihnak patvangah ngoi kue.
	(Hebrews 8:2) Chrangla oeh kra ein, Fanpuhri ei a sak, beekim tang awn hmunciim ma bibi puenglah kra kue.
	(Hebrews 8:3) Taiirue bawi a van kha pekduentu awn boitu hruthanak an pahnih peta ei lah somlah kra kue.
	(Hebrews 8:4) Tuboeih leidek fan na a ommei sueah, ani tairue lah oeh kra ei, thukhoen ning awn pekduentu peta u puengtu awm kue.
	(Hebrews 8:5) Moses beekim sala a tuen vengah "cungla na ompoetta nuetnak kan hmuh mueihla a van poeng na prang ngeilah" "ngaihna oe" Fanpuhri ein Moses a tinakma mueihla, am nitu Fankhaw hmunciim lamei chrahlip mueime lah u ein, dekfannei hmunciim ma bi u kue.
	(Hebrews 8:6) Khanaphi tuboeih bawipa aningai soeih bibi rah ein, aningai thukam mah a yungnak awn, aningai paipi awn lakah thoeitha lah kra ein thukha ngai puenglah bilou kue.
Paipi Thai
	(Hebrews 8:7) Hatulatiah a lamma ei paipi oeh a chreih ei sueah, a pahnih nak paipi yappei oeh ngaih eisue.
	(Hebrews 8:8) Khanaphi am kat hmuh ein, "Boen u, Judah imkhui awn Israel imkhuitu awn paipithai ka binak kei nin sutlaw tom kue bawipa ein a ti.
	(Hebrews 8:9) Am paituon Egypt ram khuiyei am kutta ka rued hei ein paipi ka bi mueihla oeh kra ei, hatulatiah ka paipi awn oeh awm toeih u ein amni phi oeh ka toe hei kue bawipa ein a ti.
	(Hebrews 8:10) "Khacawh ei hnueptu konna, Israel imkhui awn ka biei paipi kha cawhla kra kue ti ein bawipa ein a toek: Am hnun khuiah ka thukhoen ka taakpe hei kom, am lungsin na ka ruk pe hei yei. Am Fanpuhri la ka krakom, ka chrangla kra u ei.
	(Hebrews 8:11) "A mni apumci kha imteng a pum awn a pum, awn paca apum awn a pum Bawipa hmattei la, theithang u oeh ti bai u ei, hatulatiah am ni avan a mawsoeih ei a bausoeih hrila kei nihmat u ei.
	(Hebrews 8:12) "Hatulatiah am boeunak ka ngaisim hei kom, am katnak oeh ka thuembai he ei."
	(Hebrews 8:13) Fanpuhri ein "paipi thaiah "a ti nak awn, ani ein a lamma a ruemsak. Khatiein hatuphi soulaw pueng kha ruemlaw ein oeh soukom chruek kei.
Chapter 9
Aruem Awn Athai
	(Hebrews 9:1) Paipi ma hawah Fanpuhri beeknak awn leidek hmun ciim mei ninglam awm kue.
	(Hebrews 9:2) Hatulatiah poim a pum sa u ein, imkhui a macuek ah, meisoeng nak, capawi awn vaipi awm kue; khacawh kha hmun ciim la sui u kue.
	(Hebrews 9:3) Ahnu ei apahnih nak, yihyainak kha beekim la kra ein khacawh kha hmun ciim soeih la khue u kue.
	(Hebrews 9:4) Akhanna auii khumnak hruikroeng awn apepboi avan hrui awn hluk paipi khuem vawh, khacawh ei khuiah mana vaipi taaknak hruiam awn adoilim pueng Aaron nei thongchrai awn paipi lung pentu awm ein;
	(Hebrews 9:5) Khuem vawh ei fanna hluengtai pueng cherubimtu kha ngaihsim nak hmun bu u ein; khanaphi cawhtu tuboeih apuekasek oeh nim toek hlotteini.
	(Hebrews 9:6) Khatiein tuboeih cawhtu soemphran law konna, taiirue bawitu kha pumnak bi eila, alammacuek poim khuiah lutci u kue.
	(Hebrews 9:7) Khanaphi apahnih nak ah, ahluengsoeih taiirue bawi doeng kha kum oetta, avai lut kue. Amah ei thoih awn chrangtuei oeh hmatla am thoih, hruthanak sisen kala oeh lut kue.
	(Hebrews 9:8) Poim khui alammacuek a ommei chrueih aciimnak soeih khuila luhnak lam oeh hmongpha lah a kra, cawhtu awn Hmueichra ciim mein a dangsak.
	(Hebrews 9:9) Cawh kha tuboeih poettei hamla nuetnak la kra kue. Khawh peek awn kengnak an pahnih bi awn pum u pueng ei lungsin oeh kuemkoi sak kue tikha khai kue.
	(Hebrews 9:10) Khacawh ei ai awn awk awn a haha siproinaktu, pumsa ham thucammaitu kha a thaila Prangnak niin hrila awm mei ni.
Chrih Ei Si
	(Hebrews 9:1) Khanaphi Ahluengsoeih taiirue la Chrih adanglawah, anitu sutlaw ei, kut awn oehprang, cawh ei leidek ah oeh tueiprang baungai ein, kuemkoi ngai pueng poim khuila, ani lutkue.
	(Hebrews 9:12) Vantangtu awn metuei si lah oeh kra ein, Amah ei si awn, Ani kha a vannei hamla oetvei hmun ciim khuila lut ein, aloetthong nak rah kue.
	(Hebrews 9:13) Hatulatiah proksak u pueng ei fan na mesi, vantang atai yei si, vangtangla ak kei vuici awn heh ah proksak pueng ciim u ein am pumsa phi cimcaih kue.
	(Hebrews 9:14) Aloet Hmueichra awn katnak oeh awm ein, amah awn a mah Fanpuhri ah pekru pueng Chrih ei si awn a hring Fanpuhri beek keila, sih bibinak kei, nim lungsin hatukruk la ciimsak ngai yei?
	(Hebrews 9:15) Cawh ei mawngah Chrih kha paipi thai yei laipai or thoei la kra ein, khatiein, a khue heitu a loet thukam rou am rah eila, lamma paipi kaiah boeu puengtu thong ngeila sikhoen kue.
	(Hebrews 9:16) Hawaphi paipi awm, khacawh prang pueng ei sinak kha dangsak kei ngaih kue.
	(Hebrews 9:17) Hatulatiah paipi kha ruthen pueng ahring poetta a phu oeh awm ein, a sih konna aphu awm kue.
	(Hebrews 9:18) Khatiein alamma paipi kha sisen kalah bilah oeh kra kue.
	(Hebrews 9:19) Hatulatiah thukhoen avan thukhoen na awm pueng mueihla Moses ein chrangtu avan a toek hei konna, Moses ein tui awn vantang awn me ei situ lou ein, Tomuei sen awn huessop singdawi awn thuciim awn chrangtu heh hei kue.
	(Hebrews 9:20) "Cawhkha Fanpuhri ein an pek uh paipi sila krakue a tinak hei."
	(Hebrews 9:21) Akha mueihla bibi nak ah cungmangtu avan awn beekim si awn heh hei kue.
	(Hebrews 9:22) Thukhoen ning awn, a vanpoeng si awn aciimmei. si soi kalah ngaihsim nak oeh awm kue.
	(Hebrews 9:23) Khatiein fanla mei awm pueng awn mueih pueng a van cawhmueih ei hruthanak awn aciimmei ngaih ein phi, fanlamei awmtang puengtu khacawhla ni ngaipueng hruthanak awn aciimmei ngaih kue.
	(Hebrews 9:24) Hatulatiah Chrih kha atang awn mueih pueng, kut awn prang ei hmun ciim khuila oeh lut ein, tuboeih nim hungah Fanpuhri ei hmaiah adang ngeila lutkue.
	(Hebrews 9:25) Taiirue bawitu ammah ei sila oeh kra pueng si awn kumtoe hmunciim soeih khuila, am luh mueihla, amah awn amah pekru cipuenglah oeh kra kue.
	(Hebrews 9:26) Khamueih la hrutha lah a kra ah, leidek asuen nei lengleng kom Chrih vukhmu eila kra kue. Khanaphi tuboeih amah awn a mah ei hrutha nak awn thoih adi eila, a hnusoeih khaw hnuep pah aduetnak lah, vannei hamla ani danglawkue.
	(Hebrews 9:27) Chrang kha oetvei sikom khakonna thuchranak a hmuh eila som mueihla.
	(Hebrews 9:28) Khatiein Chrih kha chrangtuei kat cehpuei yeilah, a mah awn a mah oetvei a hruthakru konna, kattei hamla oeh kra ein, amah a lawei ana ngoeng puengtu khui hei yeila, a pahnih nak la danglaw bai yeini.
Chapter 10
Kuempoeng Nak Boi
	(Hebrews 10:1) Thukhoen kha, ngoila lawei a vehtuei chrahlip la kra ein, am nitu tangngei mueime tanglah oeh a kranak ah, akumtoe hruthakru doeinak awn ruitoeng pueng boi awn adenla hned puengtu oeh kuempoeng sak hlot kue.
	(Hebrews 10:2) Akuempoeng sak hning ei sueah, pum puengtu, oetveila ciim u kue, katnak omkue tiei lungsin awn hruthanak hueisak u eilah oeh kra aw?
	(Hebrews 10:3) Khanaphi khamueih la hrutha nak awn a kumtoe katnaktu thuemsak hei bai kue.
	(Hebrews 10:4) Hatulatiah metu awn vantangtuei si ein katnaktu oeh cehpuei hning kue.
	(Hebrews 10:5) Khatiein Chrih leidek fanla a lawah, "Hrutha awn peeklawh oeh na yahlue ein phi, kei yei hamla pumsa na soemphran kue a ti.
	(Hebrews 10:6) Chrung nak boi awn kat hrutha nak oeh na yahlue kue.
	(Hebrews 10:7) Khanei, Boennoe, cabu khuiah ka mawng am ruk mueihla, Aw Fanpuhri na yakhlue bi eila ka law kue ka ti.
	(Hebrews 10:8) Alamma la a toek, thukhoen ning awn hrutha nak, peknak, chrungchrih nak, thoihdam nak, oeh na yahlue ein, oeh na yeina hei kue.
	(Hebrews 10:9) Khakonna, "boennoe, na yakhlue bi eila ka law kue." Apahnih nak auep peilaalamma afeila a taak.
	(Hebrews 10:10) Khacawh ei a yakhlue awn oetvei chroem a vannei hamla, hruthanak boila Jesu Chrih ei pumsa peknak awn nim cimcaih boeih kue.
	(Hebrews 10:11) Taiirue bawitu a van kha hnueptoe duei u ein pumnak am bi, katnak oeh phe hlot pueng a khamueihboe ei boi awn lengleng u ein hrutha u kue.
	(Hebrews 10:12) Khanaphi Chrih kha niinpoeng ei hamla katnak hmokla hruthanak a pum pe ein, Fanpuhri ei kut patvangah ngoi kue.
	(Hebrews 10:13) Araitu a khaw doennak lah oeh a prangpha ei chrueih, khacawh ei niin ngoeng kue.
	(Hebrews 10:14) Hatulatiah hruthanak oetvei a binak awn, ciim u pueng ei hamla, niinpoeng am kuembenak la kra kue.
	(Hebrews 10:15) Hmueichra Ciim mein phi nihmatsak u kue a ti konna.
	(Hebrews 10:16) "Cawh kha; Am ni awn ka biei paipi la kra kue ati konna, bawipa ein am lungsin khuila ka thukhoen ka takom, am luchrok fan na ka ru ei a ti.
	(Hebrews 10:17) Khanei a toek," Am katnak awn ningcang kalah am huentattu oeh ka thuembai pe hei yei a ti."
	(Hebrews 10:18) Tuboeih cawhtu ngaihsim nak a omnak poengah kattei hmokla hruthanak oeh awmbai kue.
Hringnak Lamthai
	(Hebrews 10:19) Khatiein, koeinautu, ming mih kha Jesu ei si awn hmun ciim khuila ngaigepla luhnak nim rah kue.
	(Hebrews 10:20) Khacawh ei si awn bawipa ein a mah ei pumsa la kra pueng yih ei mingmih ei hamla hringnak lamthai ni prangpe u kue.
	(Hebrews 10:21) Khacawh doenglah oeh kra ein Fanpuhri ei im kruem pueng abausoeih Taiirue bawi nim ta kue.
	(Hebrews 10:22) Thekha pueng aniathe hmatnak nim lungsintu phruhkom, nim pumsa tuiciim awn siproi ah, yumuep nak abe lungsin cimcaih awn nim hnedrep pei.
	(Hebrews 10:23) Thukam ni pe u pueng a betaknak awn oeh nawnglah ngaih u eilah nim oe nak awn nim panguep pe.
	(Hebrews 10:24) Khakonna, a pum awn a pum yongkru nak awn binitu bi awn hawmueih la cuehcon kru ei nim ngaihtueh e.
	(Hebrews 10:25) A vangtuei am awm mueihla, atoengla nim krumboem mei oeh nim rawkram kom, apum awn a pum thapek kruah; hnuep a yoelaw nam hmuh mueihla nim thana ngai ye.
Hmatoeila Oeh Ka U
	(Hebrews 10:26) Hatulatiah thutak hmatnak nim rah konna, nim katdoei lah akra ah, katnak hruthanak oeh awm bai yei ni.
	(Hebrews 10:27) Khanaphi krih ei thuchra ei a mawng awn raitu ui hei yei meidoei doengni a awm baikaw.
	(Hebrews 10:28) Hauphi Moses ei thukhoen ekcak pueng kha chrang pahnih pathum mei hmatpuei nak a awm matah rennak kalah si ei ni.
	(Hebrews 10:29) Fanpuhri ei capa a khaw awn cod ein, aniei cimnak paipi si oeh ciim puenglah ngai ein Hmueichra ei boenak thekhana puengkha hatukruk la thekhahe pueng vuuk hmuhsak keila nam ngai yaw?
	(Hebrews 10:30) Hatulatiah "Kei yein phu ka tuei, Keiyein ka bungbai yei."tila toek ein khanei leng ein, Bawipa ein a chrangtu thuchra hei yeila toek pueng ani nim hmat kue."
	(Hebrews 10:31) Ahring Fanpuhri ei kuttah krukkha krih ei anuilah kra kue.
	(Hebrews 10:32) Khanaphi vaang nak nam hmuh konna, tuknak anui awn nam khuikha, ayanlamei hnueptu thuembai u.
	(Hebrews 10:33) Alak ah chrangtu ein an boen uh keilah tamphra nak awn dunghnep nak, a lak ah a khamueih la am thekha nak tuei pueipaw la nam kra kue.
	(Hebrews 10:34) Thong krumtu nam ren hei ein, nam khawh chramtu an rutep uh kah, yeinak awn nam dun pe hei kue, hatulatiah ni ngai pueng aloet hringnak khawh nam taak nam hmat kue.
	(Hebrews 10:35) Khatiein, chrengnak a nuilah krapueng nam yumyp ngai hrepnak oeh fithrotdued u.
	(Hebrews 10:36) Fanpuhri ei yakhlue nam bi konna, hatuphi a thukam nam douveila, nam ueh ei ngaih kue.
	(Hebrews 10:37) Hatulatiah "lawei ani kha, oeh soksuekom; oeh soupha kom laweini.
	(Hebrews 10:38) Khanaphi ka chrangdueng a pumkha yumnak awn hring ei. Khanaphi ahnulah a nawk ah, ka Hmueichra ein a ni oeh yeina ei.
	(Hebrews 10:39) Khanaphi mingmih kha hnula nawk ein chruek puenglah oeh nim krakom, nim yum ein hringnak nim ta puengtu lah nim kra kue.
Chapter 11
Yumnak Chrang Contu
	(Hebrews 11:1) Tuboeih yum nak tikha ngaihutu kralawtang ngeilah yumnak, oeh hmuhphatu awm tang laweilah yumuep nak lah kra kue.
	(Hebrews 11:2) Cawh ei yumnak awn a ruemmei chrangtu haw ngak chrahnak am hmuh.
	(Hebrews 11:3) Fanpuhri ei thu awn leidek soemphran la yumnak awn ni nim yalam ein, hmuhtu poengkha hmuhthei nak khuiyei pranglah oeh kra kue.
	(Hebrews 11:4) Yumnak awn Abel nein Cain lah Fanpuhri hruthanak aningai pe ein, khacawh ei yumnak awn ani kha chrang dueng la hmatnak ani ein rah kue, Fanpuhri amah ein a pekduentu nguem ein a dangsak, ani sikhoen ein phi ayumnak awn tuboeihduet ani thutoek hun kue.
	(Hebrews 11:5) Yumnak awn Enoch lawhnak rah ein khatiein sihnak ani oeh hmu kue; Fanpuhri ein ani cehpuei ein ani oeh hmubai u kue; Ani lawhnak oeh a omphaah Fanpuhri yeisak pueng chrang a pumlah hmoe u kue.
	(Hebrews 11:6) Yumnak kalah Fanpuhri yeisak kei oeh krahning kue, hatulatiah hauphi Fanpuhri hned puengkha Fanpuhri awmkung ein ani yap upueng chreng hei yeilah a yummei.
	(Hebrews 11:7) Noah, oeh hmupha kralaweitu awn ruisui pueng, Fanpuhri ein toekpe ein, a imkhuibung khuinak keila yumnak awn ngaihna ein tuikong sa kue. Khacawh ei yumnak awn huentat ein ani ein hnicim mei kat dangsak ein yumnak awn lawpueng duengnak rou rah kue.
	(Hebrews 11:8) Abraham mein roula, a rah ei hmunlah a ceh eila, Fanpuhri ein a khue vengah Abraham mein thungai ein, hawla a ceh ei ani ein oeh hmat einphi yumnak awn ani chrahkru kue.
	(Hebrews 11:9) Yumnak awn thukam ramma awm ein chrang ramma yin mueihla awm ein, thukam rou a toengla rahmaih u pueng Isaac awn Jacob mion yinim poah awm u kue.
	(Hebrews 11:10) Hatulatiah a ni kha Fanpuhri ein nuetdong ein a uepla, tungling ein a sak khawpuei ngaihu kue.
	(Hebrews 11:11) Yumnak awn, canaunak khawkum poeng ein, Sarah amah phi cing ein, pai apumlah Abraham kra kue. Hatulatiah thukam bipuengkha betak la krapueng lah a ngaihnak awn kra kue.
	(Hebrews 11:12) Khatiein sikhoen pueng mueihla kra pueng chrang a pum meika, hmilaw pueng casontukha, khawmik kei aiisitu awn tuili keng a yungngei leiruentu mueihla oeh khehlottei la a pungsak.
	(Hebrews 11:13) Cawhei chrangtu a van kha thukam a kuep oeh rah la yumnak awn sikhoen u ein phi, a sounak lamei ka, hmuh u ein douchrang hei u kue. Leidek fan na khawfei chrang awn yin mueihla am awm hmat u kue.
	(Hebrews 11:14) Hatulatiah khamueih ei ningla toek u pueng kha, ammah ei ram yap u puenglah khaisak u kue.
	(Hebrews 11:15) Am cehtaak kei ram am thuembai lah akra ei sueah, latlawbainak rahkhoen u eisue.
	(Hebrews 11:16) Khanaphi khacawh la ningai pueng ei ram fankhaw im kha amni ein omdamna u kue. Khatiein Fanpuhri kha amni ein Fanpuhri la am khueveilah oehyak ein; Am ni ei hamla khawpuei a pum prangpe hei kue.
	(Hebrews 11:17) Abraham, noekdah nak a hmuhah, yumnak awn Isaac awn hrutha eilah; thukamtu rah pueng Abraham mein aca pumdoeng awn hrutha eilah oe kue.
	(Hebrews 11:18) Khacawh ei ca awn ruisui puenglah, Fanpuhri ein Isaac kei cason ni, na cason la khuevei a ti.
	(Hebrews 11:19) Fanpuhri kha si pueng Isaac haw thawsak hning kue tila Abraham mein ngai htueh ein, khacawh ei sihnak kei, Isaac rahbai puenglah Abraham mein ngai kue.
	(Hebrews 11:20) Yumnak awn Isaac kein Jacob awn Esau, hmailam mei hamla youthen a peek.
	(Hebrews 11:21) Yumnak awn Jacob pein, a silaw tawmmah, Joshep pei catu a pumciah youthen pe hei ein, a thongchrai fan na koop ein beh kue.
	(Hebrews 11:22) Yumnak awn Joshep pein, a silaw tawmma, Israeltuei am chrahlaw kruei amawng toek pehei ein, a ruh am khoemkawi yei mawngtu tuekah hei kue.
	(Hebrews 11:23) Yumnak awn Moses, a hmi poetta, ani kha toupueng amawla am hmuhnak awn; Hrangpuei ei toekhaw oeh krih u ein, a nawipaitu ein chrathum mah am thup.
	(Hebrews 11:24) Yumnak awn Moses ein, a baulaw poetta, Pharaoh ei canu ei capa lah a kra eilah ma kue.
	(Hebrews 11:25) Asoeng poetta thoihkaih nak awn hlimtuiyeikrai damlah, Fanpuhri ei chrangtu awn atoengla khuikha nak hmuh ei yumnak awn hruei kue.
	(Hebrews 11:26) Hatulatiah hmailam lamei chreng a rah lawei a boennak awn, Egypt rammei khawhthem latah, Chrih ei hamla khaw vuuk hmuh kha, baungai pueng bawimang nak lah, ngai kue.
	(Hebrews 11:27) Yumnak awn Hrangpuei ei kawthed phi oeh krih ein, Egypt ram cehta kue; hatulatiah oeh hmuhlot Fanpuhri hmuh pueng lah ngai ein a ueh.
	(Hebrews 11:28) Yumnak awn ani ein kaantaak si awn heh a ngoengnak awn, cacuek didam pueng fanchrang ein amni ei cacuek oeh sun pe hei kue.
	(Hebrews 11:29) Yumnak awn dek ah ceh mueihla tuilisen na ceit u ein; khanaphi Egypt chrangtu thana u ein phi tuiah cum u kue.
	(Hebrews 11:30) Yumnak awn hnueprih ah Jericho vei u ein vong min kue.
	(Hebrews 11:31) Yumnak awn a pum yoi pueng Rahab, sucih bueruem pueng tu adimreula a dou hei awn, oeh yum u pueng mahla oeh didam kue.
	(Hebrews 11:32) Hatu ka toek baiyei? Gideon, Barak, Samson, Jephthah, David, Samuel awn Sanghmatuei mawng toek keilah niin oeh ka ta kue.
	(Hebrews 11:33) Yumnak awn am ni ein ramtu phi am noeng, a duenglah kruem nak, thukam tu rahnak, mukeituei hmui am muepsak,
	(Hebrews 11:34) Meidoei yei huham am sihsak, cimca ah phrongcem nak, thadawt pueng am thamahsak, tuknak ah thamanak, ramfei yei raikap tu dongsak u kue.
	(Hebrews 11:35) Thawhnak awn nutongtu ein am chrangsi ahringla rah bai u kue; A feitu kha phrong nak oeh rah u ein khaw vuk ni am hmuh, khatiein a ninhrai thawhnak rah u ei.
	(Hebrews 11:36) A vangtu kha nueiging kralak nak, rui boeng awn vueknak yook u kue, lakkhing awn khit u ein thong am chrumnak um u kue.
	(Hebrews 11:37) Lung awn voihnak, hlawh awn boenghnih la chrueng nak, cimca awn ngonnak, Tovuen awn mevuen thuihsak u ein cehsak vengnak, rengkhaih nak, dunghnep nak, thekhanak, hmuh u kue.
	(Hebrews 11:38) (Cawhei leidek kha am ni awn oeh koihvaihkue). khawtai awn khawcung ah ceitveng u ein, dekkhui awn kawk khuiah awm u kue.
	(Hebrews 11:39) Am yum nak awn, cawh mueih ei ngaknaktu avan rah u ein phi, thukam a peek heitah haueinphi oeh rah u kue.
	(Hebrews 11:40) Hatulatiah Fanpuhri ein mingmih ani ngai awn ni bom u eilah a ngaihnak awn mingmih kalah amni oeh kuem pueng hlot u eilah kra kue.
Chapter 12
Thapek Nak
	(Hebrews 12:1) Khatiein cawh krukla da pueng hmatnak anui yein ni vei u puenglah a kranak ah, a yoeicala nipang u ei kat awn ni mam u pueng poeng nim phekom, nim hamla, a soemphran hruet noengna nak uehnak awn nim dong ngei.
	(Hebrews 12:2) Nim yumnak kuemkawi uepkhoeng sak ein atuennak kralawsak pueng Jesu nim boen tueptuep pe.
	(Hebrews 12:3) Jesu kha a hmaiah some phran nei yei nak awn yaknak tuhaw hatulah oeh hmoe ein, lalamtung ueh ein, Fanpuhri ei ngoihnak patvangah ngoi kue.
	(Hebrews 12:3) Khatiein hailatnak lungsin awn bawngbai nak lungsin oeh ta u na, chrangkatuei khawmueih la am tukahnak ueh pueng ani ngaihtueh u.
Pai Yei Coeinak
	(Hebrews 12:4) Nang mihtu kat awn tukah  nak ah sisoi yeila oeh nam tupha kue.
	(Hebrews 12:5) Khakonna ka ca, Bawipa ei an coei uh hatulah oeh ngaihlah oeh awm u, "Bawipa ein an sukbek uh kah, nam lungsin oeh hailatsak u; Catu mueihla thapeknak thu an toekpek uh nam hnih kue.
	(Hebrews 12:6) Hatulatiah Bawipa ein a yongnaktuni a coei hei; A dou hei a catu poengni a sukbek hei. "
	(Hebrews 12:7) Nam khuikha Fanpuhri ei coeinak la ngaina ueh. Fanpuhri ein a catu mueihla ni an bilawh u. Hatulatiah a paiyei oeh a coeicot la awm pueng hatumueih ei ca num?
	(Hebrews 12:8) Khanaphi a catu avannei am rah ei, coeinak kala na poih lah akra ah, a calah oeh na krakom capolah na kra ei.
	(Hebrews 12:9) Khakonna, ni coeicawt u ei hnicim paitu nim taboeih ein nim doenkham hei kue. Khatiein hring ngeila Hmueichra paiah nimmah oeh nim ap kru ngai yei ne?
	(Hebrews 12:10) Hatulatiah a nisoeih eila ngai u ein paitu ein a soengpoetta ni an coeicawt u, khanaphi Fanpuhri ein a cimcaih nak an paiyeng uh keila, nim nivehnak keilah ni an coeicawt u.
	(Hebrews 12:11) Coeicawt krunak poengkha odpoetta yeinak keilah oeh kra ein na kue; khanaphi ah nu la kha mueihla coeicawt nak um puengtu kha duengnak awn dimnak la theipai law kue.
	(Hebrews 12:12) Khatiein, thadawt pueng khuklutu awn bat pueng nam kuttu thamahsak u.
	(Hebrews 12:13) Nam khawei hamla lamdueng prang u, khanavah a khaw khemtu khaw luengtu rutu oeh chrautai kom ni ei.
Fanpuhri Oeh Lin
	(Hebrews 12:14) Chrang poeng awn dim reula ommeila thana, cimcaih kalah haueinphi Fanpuhri oeh hmu ei.
	(Hebrews 12:15) Fanpuhri ei boenak hoeunak kei haueinphi ngaihna seh; kha pueng a pra oeh abauvei awn an uenennak uh awn a da proksak keilah kra kue.
	(Hebrews 12:16) Hauphi luiluuk nak awn cacuek rou buh khangoet la yoi pueng Esau mueihla oeh proksak seh.
	(Hebrews 12:17) Hatulatiah nam hmat mueihla, ahnula youthen a yaklawhlue baiah phi, a ma khoennak awn thana ein mikphri awn youthen thoehbai einphi, yutnak ani ein oeh hmuh hlot kue.
Sinai Awn Zion Lakmah Nak
	(Hebrews 12:18) Sunhning ei cung meila doei pueng, hmuep nak, than nak, proeukhawkhi, omnak la oeh nam law kue.
	(Hebrews 12:19) Phrungkala awi awn thuoi ya u pueng ein, akhamueih ei thu oeh am yaak bai yeila, am panak hei.
	(Hebrews 12:20) Hatulatiah "khisa haw khacawh ei cung a sunna lung awn voih eila tiei thutoek oeh ueh hlot u kue."
	(Hebrews 12:21) Khatiein hmuh ah krih eila, a kranak awn Moses haw krih ein chretlam kue a ti.
	(Hebrews 12:22) Khanaphi nangmih kha Zion cung awn Fanpuhri a hring ngei omnak khawpuei, Fan Jerusalem, oeh khehlot Fanchrang tuei yeinak awn kruum nak lanam law kue.
	(Hebrews 12:23) Hmicuek pueng chragboem fankhaw ming cabu ah thuum puengtu, kuembe u pueng chrangdueng tuei Hmueichra, awn chrang avan thuchra pueng Fanpuhri;
	(Hebrews 12:24) Paipi thaiah thoeitha pueng, Jesu, awn Abel nei silah aningailah thutoek pueng ei si awn saih konna ni nam law.
Ram Uep
	(Hebrews 12:25) Thutoek pueng hauphi oeh nam lin neila ngaihna u! Hatulatiah leidek fan na ngaihnak kei thutoek lin u pueng kha oeh phronghlot lah a kra ah. Fankhaw lamei nim ngaihnak kei thu, ni toek pe upueng taihsan pueng a phrongnak kei oeh awm taoe kue.
	(Hebrews 12:26) Akhapoetta Bawipa ei awi yein leidek huensak kei, "khanaphi tuboeih a ni ein, leidek doeng oeh ka huensak kom, Fankhaw phi ka huensak kei tila thukam khoen kue."
	(Hebrews 12:27) "Toikom" tiei thu kha huenthei pueng tueiprangtu hnok ah, khanavah oeh huenthei u puengtu uepkhoeng u ei.
	(Hebrews 12:28) Khatiein, oeh huenhlot pueng ram nim rah la, a boenak nim ngak ke, krihkrok doenkham nak awn Fanpuhri ein adou hning ngeila pumnak nim bi e.
	(Hebrews 12:29) Hatulatiah nim Fanpuhri kha ui thei pueng meilah kra kue.
Chapter 13
Ahnusoei Thutuek Nak
	(Hebrews 13:1) Koei nau mueih la yongkruna loet u.
	(Hebrews 13:2) Yinlei coeicaunak oeh hnih u, hatulatiah a vang yinlei ma pueng ein fanchrang haw oeh hmatla yinlei na thei kue.
	(Hebrews 13:3) Am ni awn thong nam krumhmaih puengla ngai u na, chrang ei thekhanaktu, nam pumsa awn nam khuikha puenglah ngai u na thuem hei u.
	(Hebrews 13:4) Yuvanak a van nein a doenkham mei, yuvanak ihkong oeh a proksak kei; Hatulatiah luiluuknak tu awn pretdengnak tu Fanpuhri ein thuchra lawei.
	(Hebrews 13:5) Ngui yongna puenglah khaw oeh na sak kei, hatuphi na taak awn kroem meilah awm; Hatulatiah ani amah he ein a toek," nang ahawtiahphi oeh kan cehta ei, ahawtiahphi oeh kan rawkram mei."
	(Hebrews 13:6) Khatiein ngaihuep nak awn kam toek, "Bawipa kha ni bom puenglah kra ein, oeh ka kri ei, chrang ein kei hatu niti na ei tila lunguep awn nim toek.
	(Hebrews 13:7) Nangmih Fanpuhri ei thu ni toek pe u ein, nam toeng pangtu a doeilah thuem hei u; am hring khawsak ninglamtu boen u na, am yumnak dangvat u.
	(Hebrews 13:8) Jesu Chrih kha yanmue, tungoi, aloetla toeng kue!
	(Hebrews 13:9) Theithang nak ahaha a thaipoeng oeh hrui u, hatulatiah ai yei hamla oeh kra ein, boenak awn lungsin thamahsak kha ni kue, aiyei hamla khawsa u pueng a phu oeh rah u kue.
	(Hebrews 13:10) Beekim mah bibi u pueng ei oeh am ai yei kroeng nim ta kue.
	(Hebrews 13:11) Hatulatiah kat damnak boituei si kha hmun ciim soeih khuila, taiirue bawi yein cehpuei ein phi, am pumsatu kha punglani am khumkhih hei.
	(Hebrews 13:12) Khatiein Jesu phi, a mah ei si awn chrangtu am cimcaih ei hmokla, khawpuei kawt pungvangah khuikha nak hmuh kue.
	(Hebrews 13:13) Khatiein aniei a phueih kawh thekhanak a hmuhtu nim thoemkom vong pungvang ani eilah nim ceitte.
	(Hebrews 13:14) Hatu latiah cawh ah khoengloet pueng khawpuei oeh nim ta kue, khatiein ngoila lawei khawpueini nim yap.
Fanpuhri Hrutha Awn Yeinak
	(Hebrews 13:15) Khatiein a ming dounak awn boenak theipaila kra pueng rong awn thangsak nak, Jesu awn, Fanpuhri ngakchrah nak boi adoeila nim appe.
	(Hebrews 13:16) Afeitu peektaak awn ani binak oeh hnihma u, hatulatiah khamueih ei hruthanak kein Fanpuhri a yeisak.
	(Hebrews 13:17) Nam toengpangtu kha am mah ei bitu am phroek kei a awm mueihla, nangmih ei Hmueichratu ngoengsou u ein, oeh kawthed la, yeinak awn am bi eila, am thu a toeihla ngaih u na, am ni ah ap kru u, oehkhanna nam hamla a phu oeh awm mei.
	(Hebrews 13:18) Kam hamla taiirue u, hatulatiah kam lungsin cimcaih puenglah kam hmatkhai ein, a van poengah an yaknak uh keilah, kam yahlue ein kam awm kue.
	(Hebrews 13:19) Oeh souphakom nangmih kan thawhsak uh keila, cawhtu nam bingai loetteila a van kan pana u kue.
Youthenpek Nak
	(Hebrews 13:20) Tuboeih Tothoem a baula kra ein, sinak kei a thawhsak bai nim Bawipa Jesu ei a si awn a loet paipi kha dimdeih nak Fanpuhri ein.
	(Hebrews 13:21) A yakhlue a nipoeng bi eila ni kuempoeng sak u seh. Amah ei yeinak kei Jesu Chrih awn nim khuiah biseh. Ani ah hluengtai nak a loetloela awm seh. Amen.
	(Hebrews 13:22) Koeinautu, kan cuehcon uh kei thu nam ngaih eila kan pana u kue, hatulatiah atawicalani ca kan ruk law uh.
	(Hebrews 13:23) Nim koeinau Timothy am chrahkhoen nam hmattei ka yahlue kue. Ani oeh souphakom a sutlawah, kan boenbau u eila, ani awn kan lawhmaih eini.
	(Hebrews 13:24) Chrang ciim poeng awn toengpangtu a van am kut pang hei u.
	(Hebrews 13:25) Nam vanna boenak awm seh.

James
Chapter 1
Kutpang Nak
	(James 1:1) Fanpuhri awn Bawipa Jesu Chrih ei, tamna la kra pueng James kein, hmun poeng ah pueiyong veng u pueng khui hleihnih tu kutpang nak ca lah kra kue.
Khuikhanak Awn Hraamnak
	(James 1:2) Ka koeinautu, khuikhanak ahaha nam umma yeinak keini tila acimla ngaihtueh u.
	(James 1:3) Hatulatiah nam yumnak noekdah awn uehtheinak a om sak hmat u.
	(James 1:4) Hatu phi oeh hoeu kom, hramnak awn nam kuembe ei lah, uehnak awn bi rip u.
	(James 1:5) Khanaphi nangmih ah hmuhmat nak voetvai pueng a om lah akra ah, Fanpuhri ei lah thoeh seh, hlihkeh nak kalah, cueihceng nak awn chrang poeng peta pueng ein, ani hmuhmat nak peei ni.
	(James 1:6) Khanaphi uemyak kalah yumnak awn ani ein thoeh seh, hatulatiah uemyak nak tah pueng kha, khawkhi ein hnuhmai a yonveng tuili ei tuiphu awn toeng kue.
	(James 1:7) Hatulatiah khamueih ei chrang ein Fanpuhri eilah hatukuaw ka rah ei tilah oeh ngai seh.
	(James 1:8) Ani kha a lung hnithum ta pueng chrang, abilawh poeng oeh uep owi kue.
	(James 1:9) Khanaphi nemnak awn om pueng koeinau adueihhmun a hluengtai law ah khoehhrah seh.
	(James 1:10) Talou pueng chrang a nem lawah khoehhrah seh, hatulatiah ani kha prong lamei reipai mueihla kremmei ni.
	(James 1:11) Khawhni aling lawah ten ein asing yai ein, apai krem kue; atoubainak thehkue. Akhamueihla talou chrang tu, am bilawh hnuiah didam u ei.
	(James 1:12) Sueksawnak ling ein ueh pueng chrang a youthen kue, hatulatiah sueksawnak a awd konna, Fanpuhri ein ayongnak kei chrang tuei hamla a kam hringnak khuemuek rah u ei.
	(James 1:13) Sueksawnak nam um law ah" ha u ein phi Fanpuhri ein ni sueksaw kue oeh ti seh," hatulatiah athe ein Fanpuhri oeh suek hlot ein, Fanpuhri amah ein ha u phi oeh suek kue.
	(James 1:14) Khanaphi chrang poeng amah ei ayakhlue ein toek ein a sueksawnak awn sueksawnak awd kue.
	(James 1:15) Khanei yakhluenak pumrai na ein kat hmisak ein, kat abau lawah sinak akra sak.
	(James 1:16) Ka yongnak pueipawtu, ha u ein oeh ni theina u seh.
	(James 1:17) Beekduen ani poeng awn kuembe pueng bekduen poeng kha afan lamei ni, vangnak kha pai yei lamei lah kra kue, Ani kha chrahlip mueihla oeh thawnghlai kru kue.
	(James 1:18) Angaihtueh ahluengsoeih awn, a tueiprang avannei hmu ah, a thutak awn a theihcuek lah ni kra sak u kue.
Thuyaknak Awn Khawsak Nak
	(James 1:19) Ka yongnak koeinautu, cawh hmat u: yaknak vangah avan yangtah u na, ayaila thu u, ayaila kawthe u.
	(James 1:20) Hatulatiah chrang ngei kawthed nak kein Fanpuhri ei yakhlue adueng lah khawsak nak oeh law pueikue.
	(James 1:21) Khatiein, prosak nak awn thedkhad nak avan fit hrot u na, nam Hmueichratu khui hning pueng lingthoi khoen thu nemnak awn dou u.
	(James 1:22) Khanaphi nammah oeh nam theikrunak keilah, ngai u pueng doenglah oeh kra u na, thu awn bilou puenglah kra u.
	(James 1:23) Hatulatiah oeh bi lah, thu ngai pueng chrang apum kha, chradan khuiah a hmai boen pueng chrang awn toeng kue.
	(James 1:24) Amah a boenkru konna ceit ein, ani hatu mueih a law hnih hrit kue.
	(James 1:25) Khanaphi hoengnak ni pe u pueng kuembenak thukhoen boen ein ngaih kru na pueng kha yah ein hnih pueng lah oeh kra ein mikhmuh lah bi pueng lah kra kue. Ani kha a bi on youthen hmu ei.
	(James 1:26) Chrang apum mein, beknak ah om pueng lah ngai kru ein, a lei oeh khoep pueng kha, a lungsin theina pueng lah kra kue, khacawh ei beknak kha akhawloe ni.
	(James 1:27) Nim pai Fanpuhri ei hmai ah adou vei, beknak kha cimcaihnak awn oeh proksak kha cawhla kra kue: Hmeica hong nautu, hmeinutu, am khuikha poetta coeicauni.
Chapter 2
Mikhmai Boen Katnak
	(James 2:1) Ka koeinautu, hluengtai pueng nim Bawipa Jesu Chrih nam yumnak awn nam hringomnak ah mikhmai oeh boen u.
	(James 2:2) Nam krumboem nak khuilah aveh suisa ein hrui kutcuep na pueng chrang apum awn na khawdeng chrang a suisak proksak pueng phi law ei.
	(James 2:3) Suisak veh suisa ein law pueng kha anila nam dou ein "cawh ei ngoihnak ani ah nang ngoi nam ti ei, "khanaphi rengca chrang kha" nang khawla ana dueitang, oehkhanna cawh ei ka khaw eppa ngoi" nam tinak lah akra ah.
	(James 2:4) Nangmih kha nam mah tuei lak ah tairaknak nam bi ein athela thuchra pueng lah oeh nam kra aw?
	(James 2:5) Ka yongnak koeinautu, ngai u! Fanpuhri ein leidek fanna reng u pueng tu yumnak vangah bawimang u kom, Ani yongna u pueng akam mei ram rouna u eilah oeh hruei hei yaw?
	(James 2:6) Khanaphi nangmih ein khawdeng nam thekha na kue! Talou u pueng tu ein nam sisa oeh ai u aw? Amnitu ein thuchranak la ni ceh puei u pueng lah oeh kra aw?
	(James 2:7) Aveh la an khuenak uh kei ming ni thekhana u pueng kha amnilah oeh kra u aw?
	(James 2:8) "Namah mueihla na imteng na yongnak keilah, cawh ei thucim khuiah om pueng anisoeih thukhoen mueih la, atanglah na hruilah akra ah, aniveh tang na bi pueng lah kra kue.
	(James 2:9) Khanaphi mikhmai nam boenlah akraah, thoihnak bi pueng lah nan kra kom, thukhoen nein thukhoen phreh pueng lah ni dangsak kei.
	(James 2:10) Hatulatiah ha u phi thukhoen avan hrui kom phi, apum doengca a kanlah akra ah, avan kan boeih pueng lah kra kue.
	(James 2:11) Hatulatiah"oeh luilu" ti pueng ein "Chrang oeh ngon"phi ti bai kue. Tuboeih oeh na luiluk ah phi, chrang na ngon lah akra ah, thukhoen kan puenglah na kra kue.
	(James 2:12) Khatiein hoengnak thukhoen awn thuchra ei chrangtu mueihla, nam thulang nam bilawh ei.
	(James 2:13) Hatulatiah rennak oeh ta pueng chrangtu rennak oeh om pueng lah thuchra nak hmu u ei; Rennak kein thuchranak noeng kue.
Yumnak Awn Binak
	(James 2:14) Ka kioenautu, chrang apum mein yumnak ka ta kue tikom phi, a bi oeh a omma, khacawh ei ninak hatu num? Khacawh ei yumnak kein ani khuihning ei yaw?
	(James 2:15) Koeinau vaw nube aw suisak oeh ta ein hnueptoe ai yei a manglah akra ah,
	(James 2:16) Nangmih tu apum mein, "Rai u na ceit u oe, "A oih lah suisa u na, nam phuelah aw ai u" nam tina hei kom phi, am ngaihtu oeh nam pek heilah akra ah, hatu aninak om mei num?
	(James 2:17) Akha mueihla, yumnak phi, binak oeh om kom, amah doing lah akra ah si kue.
	(James 2:18) Khanaphi chrang apum mein, "Nangah yumnak om ein keiah binak om kue a tiah." Bi kalah na yum nak ni hmuh, ka yumnak awn ka bitu nang kan hmuh ei.
	(James 2:19) Fanpuhri apum doing lah na yum; ni he kue. Khawramtu ein haw yum u ein chret u kue.
	(James 2:20) Nangmih chrang ruangtu, binak oeh om pueng yumnak aphu oeh a om, hmuhtheh ei nam ngaih aw?
	(James 2:21) Nim pai Abraham haw kroeng fanna a ca Isaac a pek binak awnni chrang duenglah hmoenak rah pueng lah oeh kraaw?
	(James 2:22) Yumnak kha a binak awn bilou hmaih nih ein, khacawh ei binak awn yumnak kuembe pueng lah nam hmu kue.
	(James 2:23) Khatiein, "Abraham mein, Fanpuhri yum ein khacawh ei yumnak kha a duengnak lah khe pe kue tila thucim mei a toek kuem ein, "Fanpuhri ei pueilah khuenak phi ani ein rahkue.
	(James 2:24) Yumnak doeng lah oeh kra ein binak awnni chrangkha duengnak lah a sut nam hmu kue.
	(James 2:25) Akha mueihla, pumyoi Rahab haw suibueklamteng tu a imma kaisak hei ein lam feiah a tuei heinak awn duengnak rah pueng lah oeh kra aw?
	(James 2:26) Hatulatiah pumsa kha Hmueichra kalah asi lah akra mueihla, yumnak phi binak kalah asi lah kra kue.
Chapter 3
Lei Khoep
	(James 3:1) Ka koeinautu, nang mih ah Tikkhik pueng oeh da u, hatulatiah ming mih ah chrang theithang u pueng tu apueh a kheh la thuchranak hmu eilah nam hmat kue.
	(James 3:2) Hatulatiah ninglamtu ada awn avan nim lumtoeng theikue. Chrang apum mein oeh lum tang pueng lah a toek lah akra ah, ani akhuila hram puenglah kra ein, aveh la a pumsa avan kuep hning pueng lah kra kue.
	(James 3:3) Nim thu am ngaih eila, se ei rongah sii ayawica tawk pek awn se ei pumsa avan nim hlat hning kue.
	(James 3:4) Tuikongtu ngaihtueh u: Anuilah bau u ein phi thamah pueng khawkhi ein yon ein, tuikong hnon pueng ein hnonnak ayawica awn a ngaihnak la ceitteila hnon kue.
	(James 3:5) Akha mueihla, lei kha pumsa khuiah ayawi soeih lah kra ein phi, khacawh ein anuipai lah ni khoehgah sak u kue. Meidoei ayawica ein ni khawprong yung krang anui a uih kha boen u.
	(James 3:6) Lei kha mei lah kra kue! Lei kha leidek fannei athela kra ein, nim pumsa ei apumlah kra kue, pumsa avan thedkhad ein, nim hringnak mei khuila bumsak ein amah haw ceimei khuilah luhsak pueng lah kra kue.
	(James 3:7) Chrangtu ein va awn khisa avan, nonveng pueng tuon tuili ei tueiprangtu nem meila nemsak hning u kue.
	(James 3:8) Khanaphi lei kha ha u ein oeh nemsak hning kue; Lei kha athekha oeh hueihlot pueng lah kra ein, sinak akhang awn be kue.
	(James 3:9) Lei awn nim pai awn Bawipa youthen nim pe ein, lei awn Fanpuhri ei muei awn mueih pueng chrangtu nim thaiphraw kue.
	(James 3:10) Rong apum ma youthen awn thaiphrawnak lut law kue. Ka koei nautu, cawh mueihla oeh kra khinkue.
	(James 3:11) Tuihna apumma tuikha awn tuiawi an pahnih lut law ei yaw?
	(James 3:12) Ka koei nautu, theising ein olive theih la theihning ei yaw? pucueng ah thei theihla theihning ei yaw? Tuisai a luh lawnak ah tuiawi oeh lut law hning ei.
Fan Lamei Hmuhmat Nak
	(James 3:13) Nangmih khuiah ha u num hmuhmat ein yalamthei pueng? Ani ein hmuhmat nak awn law pueng rennak awn bilawh khawsak veh awn dangsak seh.
	(James 3:14) Khanaphi nangmih ah kha pueng phuem hringnak awn nammah ei ham doeng ngaihnak lungsin a om lah akra ah, oeh khoehhrah u, railei awn thutak nam mana pueng lah kra ei.
	(James 3:15) Khamueih kha fan lamei law pueng hmuhmat nak lah oeh kra ein, Hmueichra vang ngeilah oeh kra ein, khawram vang ei, leidek hmuhmat nak lah kra kue.
	(James 3:16) Hatulatiah phuem hringnak awn mah ngaih yapnak a omnak ah, athe bilawhnak poeng awn hlokhla nak nam hmu ei.
	(James 3:17) Khanaphi fan lamei law pueng hmuhmat nak kha alamma lah cimcaih ei, remnak, hnipnak, ngaihtheinak, rennak awn kuembe nak, aveh la theihpai nak, mikhmai oeh boennak, chrangnila oeh senak tula kra kue.
	(James 3:18) Remnak bi u pueng kha remnak cina phuei u ein dueng nak ad u ei.
Chapter 4
Fanpuhri Ah Apkru
	(James 4:1) Nangmih ei rahkrunak awn tukahnak hatu ei mawng awn akra? nam pumsa khuiyei tuh u pueng cawh ei nam yakhlue tulah oeh kra u aw?
	(James 4:2) Nam yahlue ein oeh nam ta kue; phuemnak awn chrang nam ngon ein oeh nam rah hlot kue; rahkrunak awn nam tuat kue. Oeh nam thoeh ein oeh nam ta kue.
	(James 4:3) Nam thoeh ein oeh nam rah kue hatulatiah hlim tuinak ah nam cunghluenak awn ahala nam thoeh ein oeh nam rah kue.
	(James 4:4) Nam luilu pueng chrangtu! leidek khawh chram awn khotseng pueng kha Fanpuhri ei railah akra oeh nam hmat kuene? Khatiein ha u phi leidek awn khotseng ei yahlue pueng kha Fanpuhri ei railah amah hnuenkru pueng lah kra kue.
	(James 4:5) Oehkhanna "nim khuiah om meilah a prang Hmueichra Fanpuhri ein phuem hringsak hlue kue tila thucim mein asuilam kalah toek pueng lah nam ngaihtueh aw?
	(James 4:6) Khanaphi Ani ein boenak abau ngai pe kue. Khatiein "Fanpuhri ein congkru pueng tupha ein nemnak awn om u pueng tu a boenak pe hei kue.
	(James 4:7) Khatiein Fanpuhri ah nammah apkru u. Khawram tuh u, nangmih ei ka ani dawng ngei ni.
	(James 4:8) Fanpuhri etna Ani ein nang niet lawei. Nangmih chrangkatu, nam kuttu cimsak u, lungsin pahnih nam ta pueng tu nam lungsin cimsak u.
	(James 4:9) Khawvuuk deih nam hmu pueng, kiukrap, oe hngoek u; nam nuei hring kha kiukrah la hlat u na, nam yeinak kha kawthed nak la tangsak u.
	(James 4:10) Bawipa ei hmaiah nammah nemnak awn om u, ani ein ni yoek kei.
	(James 4:11) Ka koeinautu, apum awn apum oeh tam kru u. Ha u phi a koeinau tam pueng, a koeinau thuchra pueng kha thukhoen athela toek ein thukhoen thuchra pueng lah kra kue; khana phi thukhoen thu na chra ah thukhoen na bilou pueng lah oeh na kra ein thukhoen thu na chra pueng lah na kra kue.
	(James 4:12) Thukhoen pe pueng awn thuchra pueng apum doing ni a om, ani kha Khuinak awn thedkhad nak bihning pueng lah kra kue; khatiein nang ha u lah na kra ein na imteng thu na chra?
Fanpuhri Ei Yakhlue Awn Nim Ngaih
	(James 4:13) "Tungoi yaw ngoi yaw khawla nim ceit kom, khacawh ei khaw ah kumoet nim om kom, amek rah eila sumlei yei nam ti pueng tu", tuboeih lawh u.
	(James 4:14) Ngoi khawngoi ah nam hringnak hatu mueihla akra ei oeh nam hmat kue. Hatulatiah nang mih kha asoengca poetta danglaw ein oeh dang bai pueng ahu awn nam toeng kue.
	(James 4:15) Khacawh ei suelah, "Bawipa ein a yakhlue ah, nim raicang kom, cawh ah aw khawcawh la aw nim biei, nam ti khinkue."
	(James 4:16) Khanaphi tuboeih nam congkru khoehhrah hun kue; Cawh mueih ei khoehhrahnak poeng kha athe ni.
	(James 4:17) Khatiein ha u phi aveh bi ei hmat ein oeh bi pueng ani ei hamla kat lah kra kue.
Chapter 5
Taloutu Ngaihna U
	(James 5:1) Nangmih talou chrangtu, tuboeih thungai u, nam fanna sut law ei khuikha nak hmokla ayoe kiukrap u.
	(James 5:2) Nam taaktu duep ein nam suisaktu leica ein ai boeih kue.
	(James 5:3) Nam hrui awn nam ngui hnamek cu ein khacawh ei hnamek kha nangmih oeh an ngaih uh adang sak lah kra ein, mei mueihla khacawh ein nam saci ui law ei. Ahnusoeih ei khawhnuep ham la khawhthem nam khoep kue.
	(James 5:4) Boen u, nam lou bi u  pueng tu ei thaprang nam theina hei ein oeh nam peek kei, chrengtu vikprang u ein ni kiukrah si u kue. Cang ad u pueng ngei kiuoi kha thamah pueng Bawipa ei hna khuilah lut khoen kue.
	(James 5:5) Nangmih leidek fanna nam ngaihla hlimtui nak awn nam khawsa ein. An ngonnak uh kei khaw hnuep hamla nam lungsintu nam thausak kue.
	(James 5:6) Nangmih oeh ni oeihtaih u pueng, oeh ka poeng nam pukpai ein nam ngon hei kue.
Cuehcon Nak
	(James 5:7) Khatiein yongnak pueipaw tu, Bawipa alaw hrila ueh u. Loukrang ngein dek kei aphukuei caang vuei a hmuh eila khawtui asue ahnawng hatukruk lah lungsau awn a ngoeng kha ngaihtueh u.
	(James 5:8) Nangmih phi ueh u; nam lungsintu thamasak u, hatulatiah Bawipa a lawnak kei yoe kue.
	(James 5:9) Ka koeinautu, apum awn apum oeh suh kru u, thuchra nak nam hmuh eilah krihnak awm kue. Boen u, thuchra ei kawt ep pa duei kue.
	(James 5:10) Koeinautu, nuetnak lah khuikha nak nam hmuh ah ueh u, Bawipa ei ming awn thutoek u pueng Sanghmatu ngaihtueh u.
	(James 5:11) Hatulatiah ueh u pueng tu kha atangla youthen hmuh u pueng lah ngai u. Jobah ei a ueh nam ya ein ahnula Bawipa ei hyntat nam hmu kue, Bawipa kha rennak awn be ein rinatnak anuipai tah pueng lah kra kue.
Thutak Awn Thulang
	(James 5:12) Ka koeinautu, cawhtu konna, fankhaw awn phikra, leidek awn phikra, afei hatu awn phi oeh runce u. "Oe" nam tiah "oe," ka "nam tiah" ka "ti u, khanava thuchra nak awn oeh nam krutoeng ei.
Sutbah Pueng Taiirue Nak
	(James 5:13) Nangmih ah ha u num khuikha pueng? Ani taiirue seh. Yeikrai pueng hau awm maw? Ani thangsak nak lasa seh.
	(James 5:14) Nangmih ah hnat pueng a om ma? Chrang boem mei avaicatu khue hei kom, bawipa ei ming awn ani situi awn hluk u kom ani ei fanna taiirue u seh.
	(James 5:15) Yumnak awn taiirue thoehchrfah kha hnat pueng raisak bai ein Bawipa ein ani thawhsak bai kue. Katnak a bi bangah phi, ani ngaihsim peei.
	(James 5:16) Khatiein nam katnaktu apum awn apum pakruna u na, apum awn apum mei hamla taiirue kru pe u, khanavah nam canghla ei. Chrang dueng apum mei taiirue kha huham anuipai awn huentat kue.
	(James 5:17) Elijah kha mingmih mueihla chrangmai apumla kra ein phi khaw oeh aa eilah roengtha nak awn a tairue ah kumthum awn chraruk ah leidek fanna khaw oeh aa kue.
	(James 5:18) Khanei ani a taiirue baiah, khawmik lamei khawaa law ein, leidek fanna toihlipankap at theihpai sak.
	(James 5:19) Ka koeinautu, nangmih ah thutak phengta pueng a om lah akra ah, apumku ein ani latlawsak bai seh.
	(James 5:20) Chrang thoih apum a katnak lam meika latlawsak bai pueng ha u phi sinak kei a Hmueichra khuipe ein a katnak ada he bu pe pueng lah hmatse.

1 Peter
Chapter 1
Kutpang Nak
	(1 Peter 1:1) Jesu Chrih ei thoeila kra pueng Peter ein, Pontus, Hralatia, Cappadocia, Asia, awn Bithynia ram khuila prengtai u ein yinla om veng u pueng tu.
	(1 Peter 1:2) Pai Fanpuhri ein hruei hei ein a hmatkhoentu Jesu Chrih ei sion saih ah thungai u eila Hmueichra awn cimcaih u pueng tu. Nangmih ah boekhoek nak awn dimdeih nak adoem ada om loet seh.
Ahring Ngaihu Nak
	(1 Peter 1:3) Sinak keika thou bai pueng Jesu Chrih awn hring ngeilah ngaihu nak khuila a rennak anuipai awn athaila hminak nipe u pueng, nim Bawipa Jesu Chrih ei Pai Fanpuhri a youthenseh.
	(1 Peter 1:4) Oeh chruek thei pueng, oeh proksak pueng, oeh yaithei pueng rou nam hamla Fankhaw lah ni khoempe u kue.
	(1 Peter 1:5) Ahnusoeih khaw hnuep pah dang lawei lah yumnak awn khui yeilah soemphran tetu Fanpuhri ein huham awn ngoengsou kue.
	(1 Peter 1:6) Tuboeih asoengca poetta khuikha naktu ahaha awn nam ayoe ahphi cawh awn anuilah yei u.
	(1 Peter 1:7) Khatiein mei awn cimcaih sak khoenlah kra ein phi the thei pueng hruilah aphu kueinga pueng nam yumnak noekdah kha Jesu Chrih adang lawah doenkham nak awn hluengtai nak awn thangsak nak nam hmuh ei.
	(1 Peter 1:8) Ani oeh nam hmuh ein phi, Ani nam yongnak, tuboeih ani oeh nam hmu ein phi, Ani nam yum, hluengtai nak awn nam be kom, oeh toektah hlottei yeikrainak awn nam hlimtui yei.
	(1 Peter 1:9) Hatulatiah yumnak awn nam bue nam Hmueichra tu khuinak nam rah ei.
	(1 Peter 1:10) Nangmih ei la law ei boenak cawh ei khuinak awn ruisui pueng Sanghma tu ein ngaihnak awn yaptham u ein thana u ein doeddam u kue.
	(1 Peter 1:11) Amni ei khuiah awm pueng Chrih ei Hmueichra ein Chrih ei khuikha nak awn hruilawei hluengtai nak amawng ana toekpek hei awn hnuep awn niin thana u ein yaptham u kue.
	(1 Peter 1:12) Am bi oeh bi u ein nam bi am bi kha amni ah dang khoen kue. Tuboeih Fankhaw lamei tueih law Hmueichra Ciim awn nangmi eila thuthangni toek u pueng tu ein nang mih eila am toek, thutuni amni ein amna toek. Fanchrangtu ein haw khacawh tu am boenbau vei yahlue he u kue.
Ciimcaih U
	(1 Peter 1:13) Khatiein bibi eila nam lungsin coemcak u, cingling u, Jesu Chrih adang lawah nangmih eilah am lawpuei yei boenak akuem ngaihu nak tah u.
	(1 Peter 1:14) Ayanla oeh nam hmatpha ei nam omih yakhlue muihla oeh awm u na amaw muihla thungai u.
	(1 Peter 1:15) Ni khu u pueng acimcaih mueihla nangmih phi nam khawsak om ih nak poengah ciimcaih u.
	(1 Peter 1:16) Hatulatiah ka ciimcaih mueihla nangmih phi ciimcaih u tila thuciim mah ruk awm kue.
	(1 Peter 1:17) Ha u ei mikhmai phi oeh boen ein apum ciei bi thuchra pueng Pai lah nam khuenak awn, yin mueihla nam om poet ta krihnak awn khawsa u.
	(1 Peter 1:18) Nam pupaitu ein an ap hruet uh akhawloe la hringom nak keika nangmih an khuinak uh kha the thei pueng hrui awn ngui lah oeh kra ein.
	(1 Peter 1:19) Khanaphi nangmih kha aphukuei si, T0 mueihla coednak oeh awm pueng Chrih ei si lah akra nam hmat kue.
	(1 Peter 1:20) Ani kha leidek oeh asuenpha heah hruei khoen lah kra ein phi, nangmih ei hamla, ahnusoeih khaw hnueppah dang law kue.
	(1 Peter 1:21) Ani awn Fanpuhri nam yum meila ani sihnak keika thawsak ein hluengtai nak a peek, khatiein nang mih ei yumnak awn ngaihu nak Fanpuhri ah awm kue.
	(1 Peter 1:22) Thutak nam ngaih nak awn nam Hmueichra tu nam ciimcaih sak ein, khatiein yum u pueng afeitu awn atangla yongkru nak, apum awn apum lungsin ciim awn athuuk lah nam yongkruna kue.
	(1 Peter 1:23) The thei pueng cina lah oeh kra ein, oeh the thei pueng Fanpuhri ei thu, hring ein khoeng pueng awn athaila nam hmibai khoen kue.
	(1 Peter 1:24) Hatulatiah "chrang avan kha sai awn toeng ein, am hluengtai nak avan kha prong reipai awn toeng kue; sai roeu ein apai phi kroih kue.
	(1 Peter 1:25) Khanaphi Fanpuhri ei thukha khoeng loet kue." Khacawh kha nangmih eila, am toek law thuthangni lah kra kue.
Chapter 2
Nauca
	(1 Peter 2:1) Khatiein, chrangthuei nak poeng, theilainak poeng, chrangnilase nak, phuem hringnak, chrang thednak poeng avan sud u.
	(1 Peter 2:2) Hmithai pueng nauca mueihla, Hmueichra vang ei suktui ciim thoeh u, khacawh awn khuinak vangah nam bau vei.
	(1 Peter 2:3) Bawipa nikue tila nam cam khoen kue.
Lung Hring
	(1 Peter 2:4) Chrangtu ein am mate Fanpuhri ei hrueinak awn aphukuei hring pueng lung apum ani eila nam lawkue.
	(1 Peter 2:5) Nangmih phi hring pueng lung awn toeng ngeila, Hmueichra im mueihla songsak tu, Fanpuhri ei adou vei Hmueichra hruthanak pe pueng taiirueciim apumlah Jesu Chrih awn nam kra kue.
	(1 Peter 2:6) Hatulatiah "boen u, Zion na lung apum ka tah kue, aphukuei hruei yei lungnu apumla kra ein, Ani yum pueng hauphi ahawtiah oeh yak kei" lah thuciim mein a toek.
	(1 Peter 2:7) Khatiein Ani yum pueng ha u ei hamlaphi anuilah aphukuei ein" sanghma upueng ei am ma ei lung, aki ei aphukuei lunglah tanglaw ein, oeh yum u pueng ei hamla tah."
	(1 Peter 2:8) Chrang tuei lumtoeng nak kei lung apum, am kruknak kei prang pueng lung apum lah tang kue. Amni kha thu oeh am ngaih awn kruh u ein, akhamueih la kra u eilah a boei heilah kra u kue.
	(1 Peter 2:9) Khanaphi nangmih kha a chrang hruei, taiirue bawi, pakhui ciim, amah ei chrang lah nam kra kue, khatiein a hluengtai nak bitu soeutai yeilah hmuep khui yeika coeilettei vangnak khuilah an khue uh lah krakue.
	(1 Peter 2:10) Nangmih kha ayanla a chranglah oeh nam kra einphi, tuboeih Fanpuhri ei chranglah nam kra kue. Nangmih kha rennak oeh nam hmuh einphi, tuboeih rennak nam rah kue.
Ani Bieilah Cuehcon Nak
	(1 Peter 2:11) Yongnak pueipawtu, nangmih kha yintu awn ramfei chrangtu lah nam kranak awn nam Hmueichra lungsin tuad pueng pumsa yakhluetu nam phengtak keilah kan pana u kue.
	(1 Peter 2:12) Khuifei tuei hmuah doenkham mei hringnak awn khawsa u; khanani athe nam bi pueng lah nam thang ni thed u pueng ein, nam binitu am hmuh ah, avan poeng ah ni doenkham u kom, an boenbau law uh hnuep pah, Fanpuhri ei bawimang nak thangsak u ei.
Titheinak Tapueng Ngei Thungai
	(1 Peter 2:13) Bawipa ei a mawng awn titheinak ta pueng hnicim poeng, hrangpuei mueihla hluengtai pueng phikra;
	(1 Peter 2:14) Ani bi u puengtu ngak chrah u kom, athe bi u puengtu khuikha sak u eilah, kruem u eilah a tueih hei yei thungai u.
	(1 Peter 2:15) Hatulatiah cawhkha Fanpuhri ei yakhlue lah kra kue: Ani binak awn hatu oeh hmat u pueng chrang ruang tu ei oithai a dipsak.
	(1 Peter 2:16) Chrang hoeng mueihla hringom u na, nam hoeng nak kha athe dahnak keilah oeh hmang u na, Fanpuhri ei tamnatu mueihla khawsa u.
	(1 Peter 2:17) Chrang poeng doenkham u; Koeinautu yongkru na u; Fanpuhri krih u na; Hrangpuei doenkham u.
Na Bawi Yei Thungai
	(1 Peter 2:18) Im khuiyei tamnatu, doenkham nak poeng awn nam bawi yei thungai u, ni ein kroep pueng ei thu doeng lah oeh kra ein oeh dueng u pueng ei thu phi ngai u.
	(1 Peter 2:19) Hatulatiah Fanpuhri a hmat lah oeh dueng pueng khuikha natnak ueh pueng chrangkha ngak keilah kra kue.
	(1 Peter 2:20) Khanaphi nam bithoih nak awn paihnak nam hmuh, nam ueh kha, ngak keilah kra ei yaw? Khanaphi ani na bilah khuikha nak na hmuh na ueh kha Fanpuhri ei hmaiah ngak keilah krakue.
	(1 Peter 2:21) Akhamueih la om meilah ni an khue uh, hatulatiah nangmi ei hamla Chrih ein khuikha nak hmuh ein, akhawphaleh nam hrui theiyeila, nangmi ei nuetnak keila tahruetkue.
	(1 Peter 2:22) Ani katnak oeh bikue, a rong ah theilai nak oeh hmuh.
	(1 Peter 2:23) Am thekha nak ahphi oeh thekhana hei bai ein; khuikha nak a hmuh ah phi, oeh krihkrok sak hei kue, adueng lah thuchra pueng ngeilah amah ap kru kue.
	(1 Peter 2:24) Katnak ah nim sikom, dueng nak awn nim hringhning ngeila, sing fanna, a pumsa awn nim katnak ani ein ueh kue. A hmalemtu awn nim cang khoen kue.
	(1 Peter 2:25) Hatulatiah nangmih kha To mueihla, lam nam hmang ein phi, tuboeih Tothoem, nam Hmueichra tu ngoeng soupueng eila nam latlaw bai khoen kue.
Chapter 3
Vaa Awn Chru
	(1 Peter 3:1) Akhamueih la, chrutu, nam vaatuei thungai u, khanavah amni khuiyei avang ein thungai eilah am ma ah, oeh thu halah am chrutuei hring omnak awn noeng hei u ei.
	(1 Peter 3:2) Ciimcaih pueng nam hringnak doenkham nak awn hmu law u ei.
	(1 Peter 3:3) Lukilimsak, hrui owinak, aphukuei suisaktu awn pungvang ah toubai pueng lah oeh kra u.
	(1 Peter 3:4) Dimreu pueng Hmueichra awn oeh yaithei pueng lunghnip nak, akhui lamei lungsin awn tou pueng lah kra u, khacawh kha Fanpuhri ei hmai ah aphukuei ni.
	(1 Peter 3:5) Hatulatiah akhamueih la, aruemmei yum u pueng nutongtu, Fanpuhri ah ngaihunak tah u puengtu, am vaatuei thungai u ein ammah ap kru u kue.
	(1 Peter 3:6) Akhamueih la Sarah ein Abraham mei thungai ein, Abraham lah "ka bawipa" tila khue kue. Nangmih haw hatu krihsak phi oeh krih la, ani nam bilah akra ah, Sarah ei canu lah nam kra ei.
	(1 Peter 3:7) Akhamueih la, nangmih vaatu, chru kha athadawt am lah krakue tila yak lamthei nak awn doenkham u na, boenak awn peekduen hringnak rou nam rah hmaih pueng lah ngai u nah atoenglah awm hmaih u. Khanani nang mih ei taiirue kang puenglah oeh akra kaw.
Athe Oeh Bi
	(1 Peter 3:8) Ahnusoeih la, nam van, lung apum, rinatnak, yum pueng koeinautu nam yongnak, renngai nak, lungnem nak awn awm u.
	(1 Peter 3:9) Athe athe awn oeh bungbaina, ni tam pueng oeh tamna, ahlatla youthen pe, hatulatiah cawh mueihei youthen na rouna hning ngeila nang an khuelah kra kue.
	(1 Peter 3:10) Hatulatiah ha u phi hnuep veh hmu hlue pueng awn hringnak yongna hlue pueng kha, athe ah a lei kuep kom, a rong awn arai oeh toek se.
	(1 Peter 3:11) Ani ein athe dawngta kom aveh bi seh; Ani ein diimnak yapkom khacawh hrui seh.
	(1 Peter 3:12) Hatulatiah Bawipa ei mik kha dueng u pueng ei fanna awm ein, am taiirue a hna phaihpe hei kue; khanaphi athe bi u pueng kha Bawipa ei hmai yein tupha hei kue.
Duenglah Khuikha Nak
	(1 Peter 3:13) Ani bi ei nam roengtha lah ha u ein ni khuikha sak u ei yaw?
	(1 Peter 3:14) Khanaphi dueng nak hmok la khuikha nak na odlah akra ah, na youthen kue. An krihsak uh kah, oeh na krih ei, oeh na lue ei.
	(1 Peter 3:15) Khanaphi nam lungsin khuila Chrih bawipa tah u, nam ngaihu nak awn ruisui pueng ei thu an doed law uh avan nam hlanthei hei yeilah aloetla ngaihna u.
	(1 Peter 3:16) Khanaphi ciimcaih pueng lungsin awn doenkham nak, nikroep nak, awn bilou u, khanavah Chrih awn bini nam bi ein nam omtu, phuem hringnak awn ni preinprum u ein ni toektah u puengtu am hmaithui yei.
	(1 Peter 3:17) Hatulatiah Fanpuhri ei yakhlue kha athe bidam lah, ani bilah khuikha nak hmuh kha ni ngaikue.
	(1 Peter 3:18) Hatulatiah Fanpuhri eilah an ceh puei hning uh keilah oeh dueng u pueng ei hungah dueng pueng, Chrih ein nim katnak hmokla oetvei chroem khuikha nak hmuh khoen kue. Chrih kha pumas awn si einphi, Hmueichra awn hring bai kue.
	(1 Peter 3:19) Akhanna thongkrum u pueng Hmueichra tu ei laphi, Ani ceit ein thuthangni toek pe hei khoen kue.
	(1 Peter 3:20) Aruempuei ah Noah ein tuikong atuksah poetta thu oeh ngai u pueng Fanpuhri ein lungsau awn ngoeng hei kue. Akhapoetta tuiah khuinak hmuh u pueng, chrang ayawica, yungred doeng ni am law.
	(1 Peter 3:21) Khacawh ei tui kha, tuboeih khuinak nam hmu pueng ngei, Baptisma hmusak nak ni. Pumsa cintu nodphek lah oeh kra ein, Jesu Chrih ei thawhbai nak, lungsin cimcaih awn Fanpuhri hlannak lah kra kue.
	(1 Peter 3:22) Chrih kha Fanpuhri ei patvang kuttah om meila, Fankhaw la ceit khoenkue, Fankhaw chrangtu avan awn titheinak tah u pueng tu awn, huhammatu, Ani ei kaiah awm u kue.
Chapter 4
Fanpuhri Ei Hamla Hring U
	(1 Peter 4:1) Khatiein, Chrih ein pumsa awn khuikha nak a hmuh kha, ha u phi pumsa awn khuikha nak od pueng kha katnak noeng pueng lah kra kue. Nangmih phi akhamueih la ngaihtueh u na, nammah awn nammah thamah u.
	(1 Peter 4:2) Khatiein pumsa awn hringnak bai yei khawhnuep tu ah, hnicim mei yakhlue awn ruisawi puenglah oeh hringbai heah, Fanpuhri ei yak hlue lah hring ngei lani.
	(1 Peter 4:3) Oeh yum u pueng ei bi mueihla, boeih khoen pueng ei niin tu ah sisa awn hlimtui nak, cukcik nak, ruirek nak, pancai nak, awkrum awteet, tueihleh ei arup beek nak, nam bitu kroe sak u.
	(1 Peter 4:4) Cawhtu avan na, amni awn atoeng lah hlimtui soehnoeng nak kei bureu nak khuilah cumnak tuah oeh nam thumbai lah amni coei u kom athekha lah ni tamphra u eini.
	(1 Peter 4:5) Asi ahring thuchra eilah atangtelah awm pueng ei halah am bi avan toek u ei.
	(1 Peter 4:6) Khacawh ngaih tueh nak awn paw, chrangsitu haw thuthangni toek peek lah akra, khatiein amni haw pumsa awn chrangtu mueihla thuchra nak am hmuh aphi, Fanpuhri ah Hmueichra awn am hring hning ngeilah kra kue.
Ahnusoeih Hnuep Khaw Saktu
	(1 Peter 4:7) Avan poeng ei aduet nak kei etkue, taiirue ei hmokla lungsin cimcaih awnna thutak awn awm u.
	(1 Peter 4:8) Khakonna apum awn apum athuklah yongkruna u, hatulatiah yongnak kein katnak adoemhe butheikue.
	(1 Peter 4:9) Oeh tukkrah kru u na apum awn apum yinlei kru na u.
	(1 Peter 4:10) Nangmih apumci ein nam rah ei peekduen ahaha khawh khoem ni mueihla doen kham nak awn apum awn apum bomcem bilawh kru pe u.
	(1 Peter 4:11) Chrang apum mein thu atoek ah Fanpuhri ei toek mueihla toek seh; Chrang apum mein abilawh ah Fanpuhri ei a pek tharui awn biseh. Khana vah Jesu Chrih awn Fanpuhri ei ming avan poeng ah hluengtai yei. Ani ah hluengtai nak awn huham aloetla awmseh. Amen.
Chrih Catuei Khaw Vuktu
	(1 Peter 4:12) Yongnak pueipawtu, nangmih ah athai hatuaw akra law awn, nangmih noekdah nak la khaw vuk mei asut lawah phi oeh coei u.
	(1 Peter 4:13) Khanaphi tuboeih Chrih ei khuika nak nam paipueilah yeikrai u, khanavah a hlueng tainak a dang lawah nangmih phi nam yeikrai hlimtui yei.
	(1 Peter 4:14) Chrih ei ming hmokla, an tam uh lah akra ah, nam youthen kue, hatulatiah Hmueichra ei hluengtai nak, khacawh kha Fanpuhri ei Hmueichra nam fanna awm kue.
	(1 Peter 4:15) Khanaphi nangmih ah ha u phi akhuikha ah, chrang ngonnak, rukremnak, thoihhnon nak, chrang fei yei binak ah hnoektaw nak lah oeh kra seh.
	(1 Peter 4:16) Khanaphi chrang apum Chrihca lah akranak awn khuikha nak a hmuh ah oeh yakrai seh, khacawh ei ming awn Fanpuhri hluengtai seh.
	(1 Peter 4:17) Hatulatiah thuchra nak kha Fanpuhri ei imkhuiah tuennak niin sut law kue, mingmih ah tuenma lah akra ah, Fanpuhri ei thuthangni oeh ngai u pueng tu ei duetnak hawmueih la kra ei?
	(1 Peter 4:18) Dueng u pueng haw khui yei akueilah akra ah, chrangkatu awn Fanpuhri oeh yum u pueng hawmueih la kra u ei?
	(1 Peter 4:19) Khatiein Fanpuhri ei yakhlue awn khuikha nak hmuh u pueng tu kha, betak awn tueiprang pueng ah bini binak awn am Hmueichra ap u seh.
Chapter 5
Amaw Avai Cuehcon nak
	(1 Peter 5:1) Khatiein nam bibi puei avaica apum lah ka kra ein Chrih ei khuikha nak hmatsak ein, danglawei hluengtai bawimang nak a mawng ah phi thum pueng kei yein nam vaicatu ka cuehcon hei nak ni.
	(1 Peter 5:2) Nangmih ah awm pueng Fanpuhri ei Totu thoem u oe, oeh bi ah oeh boe hlue ein bilah oeh kra kom, Fanpuhri ei a yakhlue mueihla roengtha nak awn, yak keilah kra pueng rah tanghlue nak lah oeh kra kom, thahluenak awn khacawhtu coeicau hei u oe.
	(1 Peter 5:3) Maton ni pe u puengtu kruem pueng lah oeh kra u na, T0tuei nuetnak lah kra u.
	(1 Peter 5:4) Khanei ahluengtai soeih Tothoem adang lawah, ame oeh yip thei pueng hluengtai pueng khuemuek nam rah ei ni.
	(1 Peter 5:5) Akhamueih la, nangmih amawtu, avaicatuei thungai u. Nangmih avan, apum mei kaiah apum nemnak awn khawsa u, hatulatiah Fanpuhri ein khoehhrah pueng tupha ein nem pueng boenak pe kue.
	(1 Peter 5:6) Fanpuhri ei a thamah kut kaiah namah awn namah nemnak awn khawsa oe, akhinkha hnuep pa nang ni yoek keini.
	(1 Peter 5:7) Ani ein nangmih ni ngaihna u puenglah kra ein nam luenaktu avan ani ap u.
	(1 Peter 5:8) Cingling u na! Nhraihna u! Nam raii khawram kha, apumku ka hroengah doeng tila leidek avan kuuk ein yoeu veng pueng muekei mueihla ni yap veng u kue.
	(1 Peter 5:9) Ani tuh u, yumnak awn dueiuep u, leidek ayung ei nam puei yum u pueng tu akhamueih ei khuikha nak od u pueng lah hmat u oe.
	(1 Peter 5:10) Nangmih amah ei hluengtai nak khuilah Chrih awn ni khue u pueng ein, asoeng nam khuikha kon na, amah ein ueppang nak, khoengcek nak, thamah nak, awn nangmih ni prangtham bai u e ni.
	(1 Peter 5:11) Ani ah aloetla huham awmse. Amen.
Ahnu Soeih Tuekah Nak
	(1 Peter 5:12) Betak koeinau apum lah ka ngaih Silvanus awn, nangmih eila cawh ei ca atawica kan ruk law uh ni, Cawhkha Fanpuhri ei boenak tangla kra ein hmatsak nak awn cuehcon nak ni. Khacawh ei boenak awn duei uep u.
	(1 Peter 5:13) Nang mih mueihla hrueinak hmuh pueng, Babylon na om pueng awn ka ca Makuh mi ein, nam kut ni pang u kue.
	(1 Peter 5:14) Yongnak awn uihmam kru u na apum awn apum kutpang kru u. Chrih ah nam om pueng nangmih avanna dimdeih nak om seh.

2 Peter
Chapter 1
Kut Pang Nak
	(2 Peter 1:1) Jesu Chrih ei thoei awn tamna apumlah krapung Saimon Peter ein, nim Fanpuhri awn khui pueng Jesu Chrih ei dueng nak awn mingmih mueihla aphukuei yumnak rah pueng tu ei lah:
	(2 Peter 1:2) Nim Bawip Jesu Chrih awn Fanpuhri hmatnak awn boenak, dimnak, nam fanna aloetla pungtai seh.
Yumnak Awn Baunak
	(2 Peter 1:3) Amah ei hluengtai nak awn thamah nak awn ni khue u pueng Ani hmatnak awn Fanpuhri ah hlimtui nak awn hringnak ah mingmih ah ngaih pueng avan poeng Fanpuhri amah ei huham awn ayoelah ni pe u kue.
	(2 Peter 1:4) Fanpuhri ein amah ei huham awn bau ein aphukuei a thukam Ani ein ayoela ni pe u ein, khacawh tu  awn thoih yakhlue nak awn leidek dikam nak ah phrong u na, Fanpuhri ei neinongah nam thum meila.
	(2 Peter 1:5) Khatiein cawh ei a mawng awn, avan bi ei nam yumnak awn nikroep nak, nikroep nak awn hmuhmat nak, hmuhmat nak awn neikhoen nak, neikhoen nak awn uepkhoeng nak, uepkhoeng nak awn Fanpuhri ah hlimtui nak,
	(2 Peter 1:7) Fanpuhri ah hlimtui nak awn koeinau yongnak, koeinau yongnak awn vueyong nak renngainak tu krasak kue.
	(2 Peter 1:8) Hatulatiah cawh ei uihantu na taak awn na pungtai lah akra ah, nim Bawipa Jesu Chrih nam hmatnak awn theihpai nak ah khacawh tu ein ni sutbah sak u eini.
	(2 Peter 1:9) Hatulatiah ha u phi cawh ei uihan oeh ta pueng kha, a mikdauk ein; a hmuh nak tawicakue, ani ei ayanlamei katnak ciimsak khoentu hnihhma hei kue.
	(2 Peter 1:10) Khatiein, ka koeinautu, nangmi ei hryinak awn khuenak a uep peilah avan nein thana ngai u. Hatulatiah cawhtu binak awn ahawtiahphi oeh ni didamsak kei ni.
	(2 Peter 1:11) Hatulatiah cawh ei ning awn nim Bawipa awn khui pueng Jesu Chrih ei aloet ram khuila nangmih ei hamla luhnak kei adoemda lah ni bom u ei ni.
	(2 Peter 1:12) Khatiein nangmih thutak awn nam uepkhoeng ein phi cawhtu hmat u na hruiyei nam thuem meila ka buelah kra kue.
	(2 Peter 1:13) Cawh ei pumsa awn ka ommei chrueih, anitu bi eilah kan thuemsak uh kha tang ngeilah ka ngaikue.
	(2 Peter 1:14) Nim Bawipa Jesu Chrih ein akhailah an then mueihla, cawh ei ka pumsa kha oeh soupha kom, ka rokguettei lah, ka hmat kue.
	(2 Peter 1:15) Ka sih konna cawhtu nam thuembai hning loet kom, anisoeih lah nam hmuh eilah kei phih ka bi kue.
Sanghma Ei Thu
	(2 Peter 1:16) Hatulatiah huham awn nim Bawipa Jesu Chrih, nangmi eilah a lawei hmatsak nak kam bi poetta, theilainak awn ngaihtueh ei khuicim kam hruipuenglah oeh kra ein, A hluengtai thamah nak kha mik he awn nim hmuh kue.
	(2 Peter 1:17) Hatulatiah cawhkha ka yongnak ka cani; Ani ei fanna ka yeihe kue tilah, bawimang hluengtai pueng ei lamei thutoek awi asan lawah, Pai Fanpuhri ei lamei Bawimang nak awn doenkham nak Ani ein rah kue.
	(2 Peter 1:18) Ciimcaih pueng cung fanna Ani awn nim om poet ta, Fankhaw lamei thang law pueng awi nimmah ein nim ya kue.
	(2 Peter 1:19) Khakonna, ngaihuei Sanghma ei thu nim ta kue, khawthai kom nam lungsin khuila thaihke aiisi oeh athoeng law pha hrilah, khacawh ei thu anilah nam ngaih ah, hmuep khuiah vang pueng meiim mueihla nam kra ei ni.
	(2 Peter 1:20) Khacawhtu konna, thucim mah thumpueng Sanghma ei toektu avankha, Sanghma apum mei toeklah oeh akra nam hmat tei.
	(2 Peter 1:21) Hatulatiah Sanghma ei a toek kha ahawtiahphi chrang ei yakhlue awn oeh tuen einphi, Fanpuhri ei lamei law pueng thu kha Hmueichra Ciim mei a thueng phawngtu ein toek u kue.
Chapter 2
Sanghma Loitu
	(2 Peter 2:1) Chrangtuei hmuah Sanghma loitu a om mueihla, nangmih ei hmuah tikkhik pueng loitu phi awm u kue. Amni kha dimaih nak kei theithang nak aduemla law puei u ein, ammah lei hei pueng bawi haw mana u ein, ammah ei ayoeicalah am dinak kei bilou u kue.
	(2 Peter 2:2) Chrang ada ein athelah am om hrui u ein thutak lam haw amni ein thedsak u kue.
	(2 Peter 2:3) Am yakhlueaih nak awn ammah ei hamlah khuicim theilai u kom ni didam u ei. Vuk am hmuhnak kei kha aruemma tuen ein oeh dam ein, am didamnak kei kha oeh ip kue.
	(2 Peter 2:4) Hatulatiah Fanpuhri ein fanchrangtu haw am kattah oeh hnaikram hei ein ceimei khuila fit hei ein, thuchranak hrila hmuep khuiah sirui awn khit ein chrum hei kue.
	(2 Peter 2:5) Ani ein aruemmei chrangtu haw oeh vangna hei ein, oeh yum u pueng leidek chrang tu ei fanna tuiyin muesak einphi, duengnak soeutai pueng Noah awn chrang singred ngoengsou hei kue.
	(2 Peter 2:6) Fanpuhri hatulah oeh hmoe u pueng tu ei fanna kra law ei hmuhsak kei hmokla, Sodom awn Hromorrah khawpueitu mei awn khum ein vutla tang ngeilah a disak.
	(2 Peter 2:7) Ningcang ka chrang thetuei proksak keilah am hring omnak awn am hnep krem mei chrang dueng Lot a phrong sak.
	(2 Peter 2:8) Hatulatiah khacawh ei chrang dueng kha amni tu ei khuiah hnuep oet teika hnuep oet a hringom poetta, ningcang katuei am bi tu a hmuh yaknak awn a dueng nak lungsin Hmueichra kha anuilah khaw vuk hmuh kue.
	(2 Peter 2:9) Khanei Bawipa ein Fanpuhri yum pueng khuikha nak keika hawmueih la a khuiyei hmat einphi, oeh dueng u pueng tu thuchra law hnuep pei vuk am hmuh ei ngoeng u kom.
	(2 Peter 2:10) Atunglah titheinak tah u pueng bawitu hmusup u ein pumsa yahlue proksak hrui u pueng tu khoemtong hei kue. Khacawh ei chrangtu kha ling u ein oeh krih la bawimang u pueng tu haw thekhana hei u kue.
	(2 Peter 2:11) Fankhaw chrangtu kha amni lah huham awn thamah ngai u ein phi, bawipa ei hmaiah amni thuchra nak awn thekha nak oeh toek u kue.
	(2 Peter 2:12) Khanaphi cawh ei chrang tukha pangah didam meilah hmilaw u ein luchrok oeh awm pueng khisa ruangtu mueihla krah u kue, oeh am yak lamnaktu tamphra hei u ein amni kha khisatu mueihla dikam u kue.
	(2 Peter 2:13) Natnak am bi ei hmok la, am chrenglah natnak awn khuikha u kue. Khaw hnuep linglai yei am hlimtui kha am rahtang lah ngai u kue. Amni kha proksak u ein coednong ngeilah kra u ein, nam awkai hmaih vengah am theilai hlimtuinak dangsak u kue.
	(2 Peter 2:14) Am mik awn abelah pretdeng u ein oeh hueilah katnak bih u kue. Alungsin oeh uep pueng theina u ein yakhlueaih nak lungsin taak keilah theithang kru u ein thaiphro nak yawk u kue!
	(2 Peter 2:15) Lam dueng cehta u ein, lam hmang u kue, Balaam mei lam hrui u ein, Beor ei capa, athe biei chrengnak yong na u kue.
	(2 Peter 2:16) Khanaphi Balaam kha amah ei katnak hmok la sukbeknak rah kue, oeh thu thei pueng se ein chrang ei awi awn thulang ein Sanghma ei ruangnak ma na kue.
	(2 Peter 2:17) Cawhei chrangtu kha tui oeh awm pueng sawkca, khawkhi ein ayonnei vangmei lah kra u kue. Amni ei hamla ahmuep soeih hmuep nak khoempe u kue.
	(2 Peter 2:18) Hatulatiah amni kha akhwloe awn khoehgah thulang u ein, katnak awn khawsak nak kei loed lawthai u pueng tu pumsa cukcik soehnoeng nak awn sueksaw veng u kue.
	(2 Peter 2:19) Amni ein chrang hoeng lah am kranak thukam u ein phi ammah didamnak kei sailah kra u kue; Hatulatiah chrangkha hatu ein phi a noenglah akra ah, khacawh ei saiilah ani kra kue.
	(2 Peter 2:20) Hatulatiah khui pueng nim Bawipa Jesu Chrih hmatnak awn leidek fanna proksak nak ah am phrong konna, khacawh ein pangkom a noeng lah akra ah, amni ei hamlah ama lamei latah ahnu lamei thengaikue.
	(2 Peter 2:21) Hatulatiah lamdueng hmat konna amni am peek hei thuciim am hnuthun latah oeh am hmat kha amni ei hamlah ningai yei sue.
	(2 Peter 2:22) "Ui yein a look aibai ein, vok a sihmaih konna tueih tongah nookbai kue" tiei khuicim thu kha amni ei hamlah tang kue.
Chapter 3
Bawipa Khaw Hnuep
	(2 Peter 3:1) Yongnak pueipawtu, tuboeih cawhkha, nangmih eilah apahnih nak ca ka ruk lawlah kra kue. Nam lungsin ciim awn nam thuem meilah an pahnih awn kan thueng phawng uh lah kra kue.
	(2 Peter 3:2) Ayan lamei Sanghma ciimtu awnna khui pueng Bawipa ei thukhoen nam thoeitu awn a toek kei thutu thuem u.
	(2 Peter 3:3) Alamma lah nam hmattei kha ahnusoeih hnueppa chrang thetu chrang thed u eilah law u ei, ammah ei yak hlue hrui u ei.
	(2 Peter 3:4) "Hoanum ka lawei tilah thu a kam?" ti u ei, Nim paitu am sih ah tuen ein acuek kei tueiprang tu mueihla oeh kra aw?" ti u kue.
	(2 Peter 3:5) Hatulatiah aruemma Fanpuhri ei thu awn khawmik ana hnuen ein, khawdek haw tui awn tuikhui yei danglaw ein amna om kha am hnih.
	(2 Peter 3:6) Akhapoetta leidek kha tui yein liu ein tui awn thekha kue.
	(2 Peter 3:7) Khanaphi khacawh ei thu boe awn tuboeih ei khawmik awn khawdek haw mei awn khum meilah, Fanpuhri oeh yum u pueng chrangtu thuchranak kei hnuep hmok la khoem tong hei kue.
	(2 Peter 3:8) Khanaphi yongnak pueipawtu, Bawipa ei hamla kum phraga kha hnuepoet awn toeng ein hnuepoet kha kum phraga awn toengkue tikha apumphi oeh hnih u.
	(2 Peter 3:9) Bawipa kha avang ein sousi puenglah ngai u ein phi, thukam a kuemnak keilah oeh sousikue, avan yuttah, ha u phi a dikam mei oeh yahlue ein, nangmih lungsau awn ni ngoeng u kue.
Fanthai Awn Dekthai
	(2 Peter 3:10) Khanaphi Bawipa ei hnuep kha a ru mueihla lawei, Fankhaw kha hmuemkrek kom chruek kei, ahlok kein tenkom leidek krawi yei, leidek awn bilawhtu dang lawei.
	(2 Peter 3:11) Khatiein cawhtu avan poeng atuilah krawi yei, hatumueihei chrang la num nam kra kaw? Fanpuhri awn hlimtui ah acimla khawsak kei num.
	(2 Peter 3:12) Fanpuhri ei alawnak kei hnuep nam ngoeng nak awn yoe lawei ni, hatulatiah khahnuep pa khawmik tu mei yein ui kom atuilah krawi yei, ahlok kein leidek atuilah krawisak kei.
	(2 Peter 3:13) Khanaphi dueng u pueng ei im Fankhaw thai awn leidek thai a thukam awn nim ngoeng kue.
	(2 Peter 3:14) Khatiein, yongnak pueipaw tu, cawhtu nam ngoeng nak kei dawngah, pukpai nak proksak nak oeh hmuh eilah ani awn dimdeih eilah thana u.
	(2 Peter 3:15) Nim yongnak koeinau Paul ein ani ah pek kei hmuhmat nak awn nangmih ca, an ruklaw uh mueihla, nim Bawipa ei lungsau nak kha khuinak la kra kue tilah ngai u oe.
	(2 Peter 3:16) Acatu avan na acawh mueihla ru hei kue, cawh ei mawngmatu a toek hei, khacawhtu ah avangkha yaklam meilah kuei he ein, oeh hmuh mhat pueng awn am lungsin oeh uep awi pueng tu ein, afei thuciimtu am bi mueihla, am dinak keilah ammah ei ngaihlah kilikawlawk sak u kue.
	(2 Peter 3:17) Khatiein nangmih yongnak pueipaw tu, cawhkha nam hmatkhoen, cawh ei ningcang ka chrang tu ei katnak awn nam dueihhmun uep pueng ah, oeh kruk lah, lam oeh nam hmang ngeilah nammah ngaih kruna u oe.
	(2 Peter 3:18) Khanaphi khui pueng Jesu Chrih awn nim bawipa hmatnak awn boenak ah hrawtai u. Tuboeih eika aloetloela Ani ah hluengtai bawimang nak awm seh. Amen.

1 John
Chapter 1
Hringnak Thu
	(1 John 1:1) Khacawh ei thu kha acuekah ana awm ein, khacawh nim yak, khacawh nim mik awn nim hmuh, khacawh nim boen ein nim kuttein a sun nei, hringnak thu ei amawng ni.
	(1 John 1:2) Khacawh ei hringnak dang ein, khacawh nim hmuh ein nim hmatsak, nangmih eila toek aloet hringnak kha pai awn awmnih ein mingmih eilah dang law kue.
	(1 John 1:3) Khacawh kam hmuh kam yak nangmih eila kam toek, khanavah nangmih phi keimih awn nim khawt tei; Keimih ei khawtseng nak kha pai awn khawt nak awn a Capa Jesu Chrih awn khawtnak atang lah kra kue.
	(1 John 1:4) Cawhtu kam ruk kha kam yeinak akuem nak keilah kra kue.
Fanpuhri Kha Vaangnak
	(1 John 1:5) Tuboeih cawh ei thuthangni kha Ani eilah kam ya ein nangmih eilah kam toek: Fanpuhri kha vangnak lah kra ein, Ani hmuepnak oeh awm he kue.
	(1 John 1:6) Ani awn kam khawtkue nim ti einphi hmuep khuiah khawsa toeih ein, nim rai ein thutak awn oeh nim bilou hring om kue.
	(1 John 1:7) Khanaphi vaangnak khuiah nim hringlah akra ah, Ani hringnak khuiah a om mueihla, apum awn apum nim khawttei, a Capa Jesu Chrih ei si awn nim kat avan cimsak khoen kue.
	(1 John 1:8) Oeh kam kra kue nim tilah akra ah, nimmah nim theikru na pueng lah kra ein nim khuiah thutak oeh awm kue.
	(1 John 1:9) Nim katnak nim huipa lah akra ah, Ani kha dueng ein betak lah akra mueihla, nim katnaktu ni ngaihsim pe u kom oeh duengnak avanna ni ciimsak u eini.
	(1 John 1:10) Oeh kam krakue nim tilah akra ah, Ani raipuenglah nim krasak ein nim khuiah A thu oeh awm kue.
Chapter 2
Bawm Pueng Chrih
	(1 John 2:1) Ka yongnak ka catu, oeh nam katteila cawhtu nangmih kan ruk law uh. Khanaphi chrang apum a kat lah akra ah, pai yeilah ni toek pe u pueng Jesu Chrih chrang dueng apum nim ta kue.
	(1 John 2:2) Ani kha nim katnak hmokla renak boilah kra ein, nim ham doing lah oeh kra ein, leidek avan nei hamlah phi kra kue.
Fanpuhri Ei Thukhoen
	(1 John 2:3) Tuboeih cawh ei a thukhoentu nim ngaihlah akra ah, Fanpuhri nim hmat pueng lah nim hmat khai yei.
	(1 John 2:4) Chrang apum mein, "Fanpuhri ka hmat kue" ti kom phi, A thukhoentu oeh a hruilah akra ah, rai pueng lah kra ein ani ah thutak oeh awm kue.
	(1 John 2:5) Khanaphi ha u phi A thungai pueng kha Fanpuhri ei yongnak atanglah kuemsak pueng lah kra kue. Ani ah nim om nim hmatkhai nak kha cawh lah kra kue:
	(1 John 2:6) Chrang apum mein Fanpuhri ah ka uepkhoeng kue a tiah, Jesu mueihla hringkom khawsa seh.
	(1 John 2:7) Yongnak pueipawtu, nangmih eilah ka ruk law thukhoen kha athailah oeh krakue, acuek ah nam yak thukhoen ruemni. Nam yakkhoen thukhoen ruemkha thuthang ni lah kra kue.
	(1 John 2:8) Nangmih kan ruk law uh thukhoen kha Ani awn nangmih ah athailah kra kue, hatulatiah hmuep nak kha khum khoen ein vaangnak tangkha, sue khoen kue.
	(1 John 2:9) Vaang nak ah ka awm kue ti pueng chrang apum, a koeinau thuei pueng kha, hmuep khuiah awm hun kue.
	(1 John 2:10) Ha u phi a koeinau yong na pueng kha vaang nak khuiah awm ein aniah kruknak kei amawng hatu oeh awm kue.
	(1 John 2:11) Khanaphi Ha u phi a koeinau thuei pueng kha hmuep khuiah om kue; ani hmuep khuiah khawsa ein hawla a ceh oeh hmat ein, hmuep pein a mikdauk sak kue.
Pai Awn Amawtu
	(1 John 2:12) Ka catu, nangmih ca kan ruk law uh, hatulatiah A ming awn nam katnaktu ngaihsim khoenlah kra kue.
	(1 John 2:13) Paitu, nangmih ca kan ruk law uh, hatulatiah acuek ah ana awm law pueng Ani nam hmat kue. Amawtu, nangmih ca kan ruk law uh, hatulatiah khawram nam noeng kue.
	(1 John 2:14) Ka catu, nangmih ca kan ruk law uh, hatulatiah Pai nam hmat kue. Paitu, nangmih ca kan ruk law uh, hatulatiah acuek ah ana awm law pueng Ani nam hmat kue. Amaw chrangtu, nangmih ca kan ruk law uh, hatulatiah nam thamah kue, Fanpuhri ei thu nam khuiah awm ein, khawram nam noeng kue.
Leidek Awn Leidek Ikoeih Oeh Yongna
	(1 John 2:15) Leidek awn leidek khuiyei apoeng tu oeh yongna u. Chrang apum mein leidek a yongnak lah akra ah, ani ei khuiah Fanpuhri ei yongnak oeh awm kue.
	(1 John 2:16) Hatulatiah leidek fanna awm pueng avan, pumsa ei yakhlue, mik kei yakhlue, khawhthem awn khoehgah naktu kha Fanpuhri ei lamei lah oeh kra kue.
	(1 John 2:17) Leidek kha a yakhluetu avan mahla khum u kom phi, Fanpuhri ei yakhlue bi u pueng kha khoeng loet u ei.
Ahnusoeih Hnuep
	(1 John 2:18) Ka catu, tuboeih kha ahnusoeih khaw hnuep ni! Nam yak khoen mueihla Chrih ei rai Antichrist law ei, tuboeih haw Chrih ei rai ada he danglaw khoen kue. Khatiein ahnusoeih khaw hnuep lah nim hmatkue.
	(1 John 2:19) Mingmih eika ceit u ein, mingmih ei chrangtu lah oeh kra u ein; hatulatiah nim chranglah am kra ei sueah, nim omhmaih toeih ei sue. Khanaphi mingmih eika, am cehnak awn nim chrangtu lah oeh am kra akhailah dang kue.
	(1 John 2:20) Khanaphi nangmih kha Ciimpueng apum mei somla nam kra ein, avan nein thutak nam hmat kue.
	(1 John 2:21) Ca kan ruk law uh kha, thutak oeh nam hmat lah oeh kra ein, thutak phi nam hmat ein thutak ah rainak oeh a om phi nam hmat kue.
	(1 John 2:22) Ha u num rai pueng? Jesu Chrih lah oeh kra kue tiein taih pueng lah oeh kra aw? Pai awn Capa taih pueng ani kha Antichrist lah kra kue.
	(1 John 2:23) Ha u phi Capa taih pueng kha Fanpuhri oeh tah kue. Ha u phi Capa dou pueng kha Pai phi tah kue.
Fanpuhri Ah Uepnak
	(1 John 2:24) A cuek kei nam yak nangmih ah uepsak u. Acuek kei nam yak nangmih ah aueplah akra ah, pai awn Capa ah nam uep pei.
	(1 John 2:25) Mingmih ah a bi thukam kha aloet hringnak lah kra kue.
	(1 John 2:26) Nangmih thana u ein ni theina u pueng awn ruisui pueng cawhtu nangmih kan ruk law uh.
	(1 John 2:27) Khanaphi nangmih kha Ani eilah nam rah somnak ngang mih ah auepnak awn, nangmih ha u ein an thei uh kei oeh ngaih kue. Khanaphi nangmih a somnak kein avan poeng an thei uh kha, arailah oeh kra ein atanglah kra kue, nangmih an thei uh mueihla Ani ah uep u oe.
Fanpuhri Ei Canautu
	(1 John 2:28) Tuboeih yongnak canautu, Ani ah uep u, khanavah Adang lawah nim lunguep kom Ani ei hmaiah nim hmai oeh thui yei.
	(1 John 2:29) Ani dueng pueng lah nam hmat lah akra ah,ha u phi Ani ei ca kha dueng nak bi lou pueng lah nangmih ein phi nam hmat kue.
Chapter 3
Fanpuhri Ei Catu Yongkru Nak
	(1 John 3:1) Mingmih Fanpuhri ei calah khue veilah Fanpuhri ein an yongnak uh kha hatukruk la abau ngaihtueh u. Khatiein Aca lah nim kra kue! Leidek chrangtu ein Ani oeh am hmatnak awn mingmih oeh ni hmat u kue.
	(1 John 3:2) Yongnak pueipawtu, tuboeih Fanpuhri ei calah nim kra kue. Hatu mueihla nim kra ei oeh nim hmat phakue. Khanaphi Ani adang lawah Ani mueih nim lawei nim hmat kue, hatulatiah Ani kha amah mueihla nim hmuei.
	(1 John 3:3) Ani ah cawh ei ngaihu nak tah pueng ha u phi Ani a cimcaih mueihla amah awn amah ciimcaih seh.
	(1 John 3:4) Katnak bi pueng ha u phi thukhoen kaan pueng lah kra kue; Atanglah, katkha thukhoen kalah khawsak nak ni.
	(1 John 3:5) Ani adang lawkha nim katnak a cehpuei yeilah nim hmatkue, Ani ah hatu kat oeh awm kue.
	(1 John 3:6) Ani ah uep pueng ha u phi katnak oeh bi doei kue; ha u phi kah doei pueng kha Ani oeh hmuh ein Ani oeh hmat kue.
	(1 John 3:7) Ka catu ha u ein oeh ni theina u seh. Ani adueng mueihla duengnak bi pueng ha u phi dueng pueng lah kra kue.
	(1 John 3:8) Katnak bi doei pueng ha u phi khawram lah kra kue, hatulatiah ani kha acuek kei tuen ka kue. Fanpuhri ei capa adanglaw kha khawram mei bitu thedtei buenak lah kra kue.
	(1 John 3:9) Ha u phi Fanpuhri ei ca ein katnak oeh biei, hatulatiah Fanpuhri ei cina ani ah uep kue. Katnak oeh bi doei yei, hatulatiah ani kha Fanpuhri ei calah kra kue.
Yongkru Nak
	(1 John 3:10) Cawh awn Fanpuhri ei ca awn khawram mei ca dang kue: ha u phi adueng oeh bi pueng, a koeinau oeh yong na pueng kha Fanpuhri ei chranglah oeh kra kue.
	(1 John 3:11) Hatulatiah cawhkha acuek ah nam yak khoen thuthang lah kra ein: apum awn apum nim yongkru nak kei.
	(1 John 3:12) A koei ngon pueng Cain khawram awn oeh nim toeng kue. Hatulah a nau a ngon? Hatulatiah amah ei bitu kha the ein anauvei bitu kha dueng kue.
	(1 John 3:13) Khatiein koeinautu, dek kein an thueinak uh kah phi, oeh coei u.
	(1 John 3:14) Koeinautu nim yongnak awn sinak keika hringnak lah nim kon nim hmat kue. Ha u phi yongnak oeh ta pueng kha sinak rammah uep kue.
	(1 John 3:15) Akoeinau thuei pueng ha u phi chrang ngon pueng lah kra kue; Chrang ngon pueng ha u aphi aloet hringnak oeh awm kue tikha nim hmat kue.
Bi Awn Yongna
	(1 John 3:16) Cawhtu awn yongnak nim hmat kue: Nim hungah Ahringnak Ani ein pe kue. Koeinau tuei hamla nim hringnak nim peek kei maton awm kue.
	(1 John 3:17) Khanaphi ha u phi leidek khawh them tah ein a puei chrihca ei amangya hmuh komphi, chrawhkom rennak lungsin oeh a tak lah akra ah, ani ah Fanpuhri ei yongnak hawmueih la uep pei num?
	(1 John 3:18) Yongnak ka catu, thu awn rong duedlah oeh krakom, thutak bilawh nak awn nim yongkru na e.
	(1 John 3:19) Cawh awn thutak ah nim om nim hmatkom, a hmaiah nim lungsin ngaigrep nak awm mei.
	(1 John 3:20) Nim lungsin nein an puk uh lah akra ah, nim lungsin lah Fanpuhri baungai ein avan poeng hmat kue.
	(1 John 3:21) Yongnak pueipawtu, nim lungsin nein oeh an puk uh lah akra ah, Fanpuhri ei hmaiah nim lungsin uep pei.
	(1 John 3:22) Ani eilah hatu phi nim thoehah nim rah ei, hatulatiah A thukhoentu nim ngai ein A hmaiah a yakhluetu nim bilah krakue.
	(1 John 3:23) Cawhkha, a thukhoen lah krakue: A Capa Jesu Chrih ei ming nim yum awn an peek uh kei thukhoen mueihla, apum awn apum yongkru nak lah kra kue.
	(1 John 3:24) A thukhoen ngai pueng ha u phi Ani ah uep ein, Ani phi ani ah uep kue. An pek uh kei cawh ei Hmueichra awn mingmih ah Ani a uep nim hmat kue.
Chapter 4
Hmueichratu
	(1 John 4:1) Yongnak pueipawtu, hmueichra poeng oeh yum u, Fanpuhri ei lamei aw tilah hmatnak kei lah hmueichratu noekdah hei u, hatulatiah sanghma loitu adahe leidek fanla ceitkhoen u kue.
	(1 John 4:2) Khacawh ei Fanpuhri ei Hmueichra hawmueihla nam hmat hning ei: Jesu Chrih kha pumsa awn Fanpuhri ei lamei lawkue tilah dou pueng Hmueichra poeng lah kra kue.
	(1 John 4:3) Khanaphi Jesu Chrih oeh dou pueng hmueichra poeng kha Fanpuhri ei lamei lah oeh kra kue. Khacawh kha Antichrist ei hmueichra lah kra kue, nam yak khoen mueihla khacawh kha lawhkhoen ein, tuboeih leidek fanna awm khoen kue.
	(1 John 4:4) Canautu, nangmih kha Fanpuhri ei catu, nam noeng hei kue, hatulatiah nangmih vangah awm pueng Ani kha leidek fanna awm pueng lah bau ngai kue.
	(1 John 4:5) Amni kha leidek chrangtu; khatiein leidek ning awn thulang u ein dekchrangtu ein ngaihpe hei u kue.
	(1 John 4:6) Fanpuhri ei chranglah nim kra kue. Fanpuhri hmat u pueng ein nim thungai yei, Fanpuhri ei chranglah oeh kra pueng ha u ein phi nim thu oeh ngai yei. Cawh awn Hmueichra tang awn hmueichra rai nim hmat tei.
Yongnak Awn Fanpuhri Hmat
	(1 John 4:7) Yongnak pueipawtu, apum awn apum nim yongkruna e, hatulatiah yongnak kha Fanpuhri eilah kra kue, Yongnak ta pueng ha u phi Fanpuhri ei calah kra ein Fanpuhri hmat kue.
	(1 John 4:8) Yongnak oeh ta pueng chrangkha Fanpuhri oeh hmat kue, hatulatiah Fanpuhri kha yongnak lah kra kue.
	(1 John 4:9) Cawh awn Fanpuhri ei yongnak mingmih ah dang kue: Ani awn nim hring hning ngeilah Fanpuhri ein a capa apum doeng leidek fanla tuei law kue.
	(1 John 4:10) Cawhkha yongnak lah kra kue.  Fanpuhri nim yong na pueng lah oeh kra ein Ani ein ni yongna u ein, nim katnak hmokla nim renakboi lah a Capa tuei law kue.
	(1 John 4:11) Yongnak pueipawtu, Fanpuhri ein khamueih la, an yongnak uh lah akra ah, mingmih phi apum awn apum nim yong kru na khin kue.
	(1 John 4:12) Fanpuhri ha u ein oeh hmuh khoi ein phi, apum awn apum nim yongkru nak lah akra ah, mingmih ah Fanpuhri uep kom, A yongnak mingmih ah kuem mei.
	(1 John 4:13) Cawh awn nim khuiah Ani awm ein Fanpuhri khuiah nim om nim hmat kue: Hatulatiah Ani ein a Hmueichra ni pe u kue.
	(1 John 4:14) Fanpuhri ein leidek khuinak keilah a Capa a tueihlaw nim hmuh ein nim hmatsak hei kue.
	(1 John 4:15) Chrang apum mein Jesu kha Fanpuhri ei Capa lah adou lah akra ah, ani ah Fanpuhri uep ein Fanpuhri ah ani uep kue.
	(1 John 4:16) Fanpuhri ei yongnak kha nim hamlah akra, nim hmat ein, nim uep na kue. Fanpuhri kha yongnak lah kra ein, Fanpuhri ah uep pueng ha u phi yongnak ah uep ein ani ah Fanpuhri uepkue.
	(1 John 4:17) Mingmih ah yongnak akuembe cawh awn nim hmat ein, khanavah thuchra law hnuep pa nim lunguep pei; Hatulatiah mingmih haw leidek fanna Ani mueihla nim kra kue.
	(1 John 4:18) Yongnak ah krihnak oeh awm ein, kuem pueng yongnak kein krihnak tut kue, hatulatiah krihnak kha vukhmuh nak awn bibi kue. Khatiein ha u phi krih pueng kha yongnak awn oeh kuem be kue.
	(1 John 4:19) Ni yongnama u ein nim yongna kue.
	(1 John 4:20) Chrang apum mein, "Fanpuhri ka yongna kue" tikom, a koeinau a thuei hunlah akraah, ani kha theilai pueng lah kra kue; a hmuh ei a koeinau haw oeh yongna pueng ein, oeh a hmuh ei Fanpuhri oeh yongna hning ngei.
	(1 John 4:21) Ani ei lamei thukhoen nim taak kha cawh lah kra kue: Fanpuhri yongna pueng ha u phi a koeinau haw a yongnak kei.
Chapter 5
Leidek Noengnak
	(1 John 5:1) Jesu Chrih lah yum pueng ha u phi Fanpuhri ei calah kra ein, pai yongna pueng ha u phi A ca yongna ei.
	(1 John 5:2) Cawh awn Fanpuhri ei ca nim yongnak nim hmat kue: Athukhoen tu ngaih kha Fanpuhri nim yongnak lah kra kue.
	(1 John 5:3) Cawh kha Fanpuhri ei yongnak lah kra kue: A thukhoentu nim ngai kue. A thukhoen tu ngaih ei oeh kuei kue.
	(1 John 5:4) Hatulatiah Fanpuhri ei ca ha u ein phi leidek noeng kue. Leidek noengnak nim yumnak kha noengnak huham lah kra kue.
	(1 John 5:5) Ha u num yumnak awn leidek noeng pueng? Fanpuhri ei Capa lah Jesu yum pueng lah oeh kra aw?
Hmatsak Nak
	(1 John 5:6) Jesu Chrih kha tui awn si awn law pueng lah kra kue; tui doenglah oeh kra ein tui awn si awn law kue. Hmueichra kha hmat sak puengl ah kra ein, hatulatiah Hmueichra kha thutak lah kra kue.
	(1 John 5:7) Hmatsak u pueng pathum law u kue.
	(1 John 5:8) Khacawhtu kha Hmueichra awn tui awn si; pathumtu kha ruihkru u kue.
	(1 John 5:9) Chrang ei hmatsak nak nim doulah akra ah, Fanpuhri ei hmatsak nak kha bau ngai kue, hatulatiah Fanpuhri ei hmatsak nak kha a Capa awn ruisui pueng hmatsak nak lah kra kue.
	(1 John 5:10) Fanpuhri ei Capa yum pueng ha u phi amah ei khuiah hmatsak nak tah kue; Fanpuhri oeh yum pueng ngein Ani theilai puenglah prang tham kue, hatulatiah Fanpuhri ein a Capa awn ruisui pueng hmatsak nak a bi hmatsak nak oeh yum kue.
	(1 John 5:11) Cawhkha hmatsak nak lah kra kue: Fanpuhri ein aloet hringnak ni pe u ein, khacawh ei hringnak kha a Capa ah awmkue.
	(1 John 5:12) Capa ta pueng ha uphi hringnak takue; Fanpuhri ei Capa oeh tapueng ha u phi hringnak oeh ta kue.
	(1 John 5:13) Fanpuhri ei Capa aming nam yum pueng nangmih ah, aloet hringnak nam tak nam hmat teila, nangmih eila cawhtu ka ruk law.
Sutbah Pueng Taiiruenak
	(1 John 5:14) Ani nim et mueihla cawhkha nim lunguep nak lah kra kue: A yakhlue mueihla hatuphi nim thoeh ah ni yaak pe u ei.
	(1 John 5:15) Hatuphi nim thoeh ni yak pe u pueng lah nim hmat lah akra ah, Ani eilah nim thoehtu nim rahkhoen puenglah nim hmatkue.
	(1 John 5:16) Chrang apum mein oeh Sihnak kei katnak bi pueng a koeinau a hmuh ah, ani taiirue kom Fanpuhri ein ani hringnak pe ei. Sinak kei kat awm kue; khamueih ei kat hmoklah taiirue ei oeh ka tikue.
	(1 John 5:17) Bihmang poengkha katlah kra kue, oeh sinak kei katlah krakue.
	(1 John 5:18) Hauphi Fanpuhri ei ca, katnak oeh bi doei yeilah nim hmatkue, ha u phi Fanpuhri ei ca, kha Ani ein thungdah ein khawram mein ani oeh natsak kei.
	(1 John 5:19) Mingmih kha Fanpuhri ei calah nim kra ein, leidek chrangavan khawram mei huham khuiah awm u puenglah nim hmatkue.
	(1 John 5:20) Fanpuhri ei Capa law ein Fanpuhri tanglah kra pueng Ani nim hmatnak kei luchrok ni pe u kue. Fanpuhri tanglah kra pueng Ani, a Capa Jesu Chrih ah nim awm kue. Cawhkha Fanpuhri tang awn aloet hringnak lah kra kue.
	(1 John 5:21) Canautu, aruptu beknak ah nammah ngoengsou kru u oe.

2 John
Chapter 1
	(2 John 1:1) Agamca ein, hruei yei nuta awn a catu, thutak awn ka yongnak (keidoeng lah oeh kra ein thutak hmat pueng avan nein) yongna hei kue.
	(2 John 1:2) Hatulatiah thutak kha nim khuiah uep ein aloetla nim om hmaih nak awn yongnak lah kra kue.
	(2 John 1:3) Pai yei Capa Jesu Chrih ei lamei awn Pai Fanpuhri ei lamei boenak, rennak, dimnak, kha yongnak awn thutak awn mingmih ah awm seh.
Thutak Awn Yongnak
	(2 John 1:4) Nam catu avang kha Fanpuhri ei lamei thukhoen nim rah mueihla, thutak awn khawsa u pueng ka hmuh lah, atoelah ka yeihe kue.
	(2 John 1:5) Yongnak nuta, tuboeih nang kan panak hluetah, ca kan ruk lawkha thukhoen thailah oeh ngaina, acuek kei nam yak khoen apum awn apum nim yongkru nak keini.
	(2 John 1:6) A thukhoen tu mueihla nim khawsak kha yongnak lah kra kue: Acuek kei tuen nim yak khoen cawhkha a thukhoen  lah kra ein, khacawh awn khawsa u.
	(2 John 1:7) Hatulatiah theilai u pueng ada leidek fanla ceitkhoen u kue. Jesu Chrih pumsa awn lawkue tila oeh dou pueng chrangtu lah kra kue.
	(2 John 1:8) Khamueih ei chrangtu kha Antichrist awn theilai u puenglah kra kue!
	(2 John 1:8) Kam bitu oeh dikom chreng adoem akuemlah kam rah ei hmoklah, nammah ngaih kruna u.
	(2 John 1:9) Chrih ei theithang nak oeh bitoeih u ein cehta u pueng kha Fanpuhri oeh tah u kue. Ha u phi theithang toeih pueng kha Pai awn Capa an pahnih tah kue.
	(2 John 1:10) Chrang apum khacawh ei theithang nak oeh thoem pueng a lawah, nam im khuilah ani oeh hluh u, ani kut oeh pang u.
	(2 John 1:11) Hatulatiah ani kut nam panglah akra ah athe a bituah nam thummei.
	(2 John 1:12) Nangmih afei ada kan ruk uh kei awm ein phi, catui awn cacung hmang ngei oeh ka ngaihkue; khacawh ei suelah, nim omhmaih lawah mikhmai thawiah thulang ngeilah ka ngaih u kue, khanavah kam yeinak kuem be ei.
	(2 John 1:13) Nam hruei nuta ei catu ein kut ni pang u kue.

3 John
Chapter 1
Kutpang Nak
	(3 John 1:1) Agamca ein, ka yongnak koeinau Gaius, thutak awn ka yongnak ca ka phueih kue.
	(3 John 1:2) Yongnak puei, na Hmueichra ahrawtai mueihla, raicang nah, apoeng ah na hrawtai yeilah ka taiirue kue.
	(3 John 1:3) Thutak awn na hringom ein thutak awn betak lah na om koeinautu law u ein an hmatsak uh kah anuilah ka yeikue.
	(3 John 1:4) Ka catu thutak awn am hring om yaklah bau ngai pueng yeinak oeh ka tah kue.
	(3 John 1:5) Yongnak koeinau, amni yinla am kra a phi, na koeinau tuei, hamlah hatuphi betak on na bi.
	(3 John 1:6) Na yongnak chrang boem hmaiah hmatsak u kue. Fanpuhri ei yakhlue awn na tueihlaw hei kha anila na bom heilah kra kue.
	(3 John 1:7) Hatulatiah oeh yum u pueng ngeilah hatuphi oeh doulah, aming ei hmokla dungceit u kue.
	(3 John 1:8) Khatiein thutak nim bihmaih eilah khamueih ei chrangtu yinleinak theiyei ngaih kue.
Dioterphes Awn Demetrius
	(3 John 1:9) Chrangboem ca ka phueih hei einphi, toengpang lamma ei yahlue pueng, Diotrephes ein, kam titheinak oeh doukue.
	(3 John 1:10) Khatiein vookguet nak thu awn an hmuhsup uh kei a mawng, a bitu ka lawah, ka law puei yei ni. Khacawh oeh kroesak ein, koeinautu dou hei yeilah ani mah kue. Dou hlue u puengtu mana hei ein, chrang boem meika tut hei kue.
	(3 John 1:11) Yongnak puei, athe ha tu ei dang phi oeh louna, aveh ei dang louvoe. Aveh bi pueng ha u phi Fanpuhri ei chranglah kra kue; athe bi pueng hauphi Fanpuhri oeh hmuhkue.
	(3 John 1:12) Demetrius ei mawng avan nein anilah toek u ein, thutak amah einphi hmatsak kue. Ani ei hamla, aveh la kam hmatsak ein, hmatsak nak kam bi kha tang pueng lah nam hmat kue.
Kutpang Nak
	(3 John 1:13) Nangmih ca kan ruk uh kei ada om einphi, catui awn cacung hmang ngei oeh ka ngaihkue.
	(3 John 1:14) Khanaphi oeh soupha kom nim hmuh kruah, mikhmai thawiah, thulang ngeilah ka ngaih u kue.
	(3 John 1:15) Nangmih ah dimdeih nak omseh. Na pueitu ein cawh ei kutpang nak ni phueih law u kue. Am ming awn na pueitu kutpang hei yoe.

Jude
Chapter 1
Duen Nak
	(Jude 1:1) Jesu Chrih ei tueihyoih James kei nau Jude ein, Fanpuhri ein yongna ein Jesu Chrih ei coeicau eila, akhue heitu ca a ruk hei:
	(Jude 1:2) Rennak, dimnak, yongnak, nangmih ah pungtai seh.
Bue Nak
	(Jude 1:3) Yongnak pueipawtu, avan nei nim khuinak a mawng kan ruk law u eilah ka thanak hnuiah, chrang cimtu avan oetvei chrome lah khuinak kei yumnak hamlah nam tukah toeih ei thapek nak ca ruk keilah ngaih pueng lah ka hmuh kue.
	(Jude 1:4) Hatulatiah nim Fanpuhri ei boenak cukcik nak vanglah hlat u ein nim Fanpuhri apum doeng awn Bawipa Jesu Chrih mana u ein oeh yum u puengtu kha aduem lah law u kue. Khacawh ei chrang tu ei am didam mei aruemma ruh khoen u kue.
Beleptu
	(Jude 1:5) Cawhtu avan nam hmatkhoen ein phi, tuboeih nam ngaihnak kei, ka yakhlue kha, a chrangtu Egypt khui yei a khui hei konna, oeh yum u pueng tu dimaihsak hei kue.
	(Jude 1:6) Am omnak hmun cehta u ein      ammah ei kruemnak ah oeh om u pueng fanchrangtu, thuchranak anuisoeih hnuep hmokla, sirui awn khit hei ein hmuep khuiah chrum hei kue.
	(Jude 1:7) Akhamueihla, Sodom awn Gomorrah awn ayungkeu vei khawpueitu, luilukpretdengnak ah ammah pekru u ein, fanchrangtu mueihla, oeh thumcam sisa yakhlue hrui u pueng kha, aloet mei ah vuukhmuh u ei, am boennei nuetnak lah dang u kue.
	(Jude 1:8) Akhamueih boela, mangmah u pueng ein phi mang am yumnak awn, am pumsa proksak u ein kruem u pueng bawitu mana hei u ein hluengtai u pueng tu thekha na hei u kue.
	(Jude 1:9) Khanaphi thamah pueng fanchrang Michael haw, khawram awn Moses ei rook an ruh kruah, ani ein athela oeh tamphra ein, "Bawipa ein ni subese" a tinak.
	(Jude 1:10) Khanaphi cawh ei chrangtu ein hatuphi oeh am yaklam ma tamphra u ein, oeh ngaihtueh thei pueng khisa mueihla acuek kei oeh am hmatnak lungsin, khacawhtu awn didam u kue.
	(Jude 1:11) Am youthekue! Hatulatiah Cain nei lam hrui u ein, ratang ngei hmokla, Balaam mei katnak khuilah ammah sut u ein, Korah ei tukahnak awn dikam u kue.
	(Jude 1:12) Cawh ei chrangtu kha yongnak awkainak ah proksak u ein, nam awkai hmaih ah, abekrihkalah, ammah ei ham doeng ngaihna u kue. Amni kha tui oeh om pueng vangmeitu, khawkhi ein ayonveng; Apramahla dawk sih ein oeh theipueng khawsik singtuni.
	(Jude 1:13) Tuili ei thuphu thetu, afom mueihla yaknak kei bitu dangsak ein; ceit veng pueng aiisituei hamla le pueng ahmuep taak pe loet u kue.
	(Jude 1:14) Adam meika asawn rihnak Enoch kein cawh ei amawng ana toek khoen kue, "Boen u, Bawipa kha a fanchrang ciim simga awn lawhmaih u ei tih ein a toek.
	(Jude 1:15) Chrang avan thuchra ei awn oeh yum upueng avannei oeh yumnak awn am bitu avan, Fanpuhri oeh am yum lah am kat awn oeh yum u pueng chrangka tuei thuthed avan, awn Ani am tamphratu thuchra ei a ti.
	(Jude 1:16) Cawh ei chrangtu kha cawdthei u pueng tu, chrangah kat bunthei u pueng tu, ammah ei thoih yakhlue hrui u ein; khoehgah nak awn thulang u ein, am ratang nak keilah chrang ngakchrah u kue.
Bawipa Awn Coeikru U
	(Jude 1:17) Khanaphi nangmih, yongnak pueipawtu, nim Bawipa Jesu Chrih ei thoeitu awn amna toek kei thutu thuem hei u.
	(Jude 1:18) Hatumueih la nangmih an toek uh, ahnusoeih lawei hnuep pa kralakthei upueng kha Fanpuhri oeh yum lah am yakhlue hruilaw u ei.
	(Jude 1:19) Amnitu kha tairak nak krasak u puengtu, pumsa lungsin awm pueng tu, Hmueichra oeh tah u pueng tu ni.
	(Jude 1:20) Khanaphi nangmih, yongnak pueipawtu, nam yumnak aciimsoeih awn nam mah sawnga kru u na, Hmueichra Ciim awn taiirue u.
	(Jude 1:21) Fanpuhri ei yongnak awn nammah coeikru u, nam ngoeng mueihla nim Bawipa Jesu Chrih ei rennak awn aloet hringnak ni pe u eini.
	(Jude 1:22) Am lungsin oeh uep u pueng ren hei u.
	(Jude 1:23) Mei khui yei ruet hei u na, afeitu khui hei u; Krihnak awn afeitu ren hei u, pumsa kat awn proksak pueng suisak thueina u.
Fanpuhri Thangsak
	(Jude 1:24) Tuboeih nangmih kruknak ah ni ngoengsou hning u pueng, awn yeinak abau awn katnak kalah a hluengtai nak hmaiah nam duei yeilah ni prang u pueng.
	(Jude 1:25) Ni khui u pueng apum doeng Fanpuhri kha nim Bawipa Jesu Chrih awn aruem meika tuboeih awn aloetla, bawimang nak, thamah nak, huham, awn titheinak awm seh. Amen.

Thuphran
Chapter 1
Tuen Nak
	(Thuphran 1:1) Jesu Chrih ei thuphran, oeh sou phakom kralaweitu, a saiitu a hmuh eilah, Fanpuhri ein Jesu a pek lah kra kue. Jesu ein a saii John neila, a fanchrang tu, tuei ein cawh ei thuphran a hmat sak.
	(Thuphran 1:2) Johan nein a hmuh poeng Fanpuhri ei thu awn Jesu Chrih ei mawngmatu hmatsak hei kue.
	(Thuphran 1:3) Niin a etnak awn, khacawh ei khuiah ruk hatuphi ngai ein yah u pueng tu awn cawh ei thutoek thutu athanglah khe pueng kha a youthen kue.
Kutpang Nak awn Thangsak Nak
	(Thuphran 1:4) John nein Asia ram mei chrang boemtu ca, a ruk hei: Ayan, tuboeih, ngoila, om lawei awn, a ngoihnak hmai yei Hmueichra parih ei lamei.
	(Thuphran 1:5) Betak awn hmat sak pueng Jesu Chrih ei lamei awn sih u pueng ah hmicuek ein, leidek Hrangpuei tu kruem pueng ei lamei dimnak awn boenak nangmih ah awm seh. Ni yongna u ein, nim katnak keika a si awn ni phrong sak u kue.
	(Thuphran 1:6) Ram apumla ni tangsak u ein, a pai Fanpuhri ei hmaiah taiirue lah ni hnuen u puengah bawimang nak awn huham aloetla awm seh. Amen.
	(Thuphran 1:7) Boen u, Ani vangmei awn lawei, Ani avannein hmuei, Ani cei awn thun u pueng ein haw hmuh u ei; Ani ei mawng awn leidek chrang avan kouprang u ei. Akhamueih la kra seh! Amen.
	(Thuphran 1:8) "Keikha Alpha awn Omega" la ka kra kue Bawipa Fanpuhri ein a ti; "Athamah soeih Fanpuhri ein keikha, awmhnui, awmkhoen, awm law ei lah ka kra kue a ti."
Patmos Ah Hmunak
	(Thuphran 1:9) Jesu ah lungsau awn uehnak awn ram awn khuikha nak hmuh puei pueng, nam koeinau, Kei, yawhan kha Jesu ei mawng hmatsak nak awnna Fanpuhri ei thu hmokla patmos la, am sui ralak ah ka awm kue.
	(Thuphran 1:10) Bawipa ei hnuep pa Hmueichra awn ka awm ein, phrungkala ei awi mueihla thang pueng ka hnu vangah ka ya kue.
	(Thuphran 1:11) "Hatuphi na hmuh catawm ah runa khacawh chrang boem tu parih, Ephesus, Smyrna, Pergamum, Thyatira, Sardis, Philadelphia, awn Laodiceatu phueih hei a ti.
	(Thuphran 1:12) Ni thu puei pueng ei oi boen neila ka vaw hlat ein, ka hlatkru kawnna, hrui meiim parih ka hmukue.
	(Thuphran 1:13) Meiimtuei am thungah chrang Capa mueih apum, cu akru thuih ein hrui yih a krangah leng ven pueng ka hmuh kue.
	(Thuphran 1:14) Alupum awn a lusam tu kha baawk ein, To muei awn, vueisuep mueihla baawk ein, A mik rawikha meidoei awn toengkue.
	(Thuphran 1:15) Akhaw rawi kha meiah hling ngei ling pueng rohum awn toeng ein, A oi kha tui adoem mei hou awn toeng kue.
	(Thuphran 1:16) Apatvang kut awn aiisitu parih pom ein, A rongah vangvei pat pueng sicim lutlaw ein, A hmaikha khawhni ling ei asue awn toeng ein thamah khuepkue.
	(Thuphran 1:17) Ani ka hmuh ah, asi mueihla akhaw eppa ka yoenkue. Apatvang kut ka fanna taih ein," Oeh kri oe! Keikha amasoeih awn ahnusoeih lah ka kra kue a ti.
	(Thuphran 1:18) Chrang hring apumlah ka kra kue. Ka siman ein, boennoe, aloetla ka hring kue! Ceikhaw awn sihnak kengnak ka tahkue.
	(Thuphran 1:19) Khatiein khacawh tu kha, tuboeih kra pueng awn ngoilah kralawei na hmuhtu ruh hei a tinak.
	(Thuphran 1:20) Ka patvang kuttei na hmuh aisi parih awn hrui meiim parih ei athuk kha, cawh la krakue: Aiisi parihtu kha chrang boem parih ei fanchrang tu awn meiimtu parih kha chrangboemtu parih lah kra kue.
Chapter 2
Efisa Ei Thuthang
	(Thuphran 2:1) Efisa chrang boem mei fanchrang ca ru oe: Apatvang kut awn aiisi parih pom pueng ein, hrui meiim parih ei hmuah ceit veng pueng ei, toek lah kra kue:
	(Thuphran 2:2) Nam bitu, na thanaktu awn na uehnak, chrang thetu oeh na taakduedtu, thoeilah kam krakue ammah ti u pueng na noekdah hei ah, oeh kra u ein am raila na hmuh hei ka hmat kue.
	(Thuphran 2:3) Uehnak na taak awn ka ming hamla akueika tu na bi awn na tha oeh anat phi ka hmat kue.
	(Thuphran 2:4) Khanaphi nang kan taihnak awm kue, khacawh kha nang ein alamma lah yongnak na cehtaak!
	(Thuphran 2:5) Khatiein hatu awn na kruk kha thuembai na; yutna alamma ei na bitu bi oe. oeh na biah, nang ngeilah ka lawkom, oeh na yuttei chrueih nam meiim angoih nak hmun nei ka hnonnei.
	(Thuphran 2:6) Khanaphi cawh na bi nangah awm kue: Nicolaitans ei bitu na thuei, kei yeinphi ka thuei kue.
	(Thuphran 2:7) Chrang boemtu Hmueichra ein a toek, yaaknak hna tah pueng ngeintah ya seh. Ha u phi khuetnoeng pueng kha Fanpuhri ei Paradise khuiah awm pueng hringnak singtheih ainak hning ka pe tang ei.
Smyrna Ei Thuthang
	(Thuphran 2:8) "Smyrna chrang boem mei fanchrang ca ru oe: A masoeih awn ahnusoeih lah kra pueng, siman einphi, hring bai pueng ngei toek lah krakue:
	(Thuphran 2:9) Nam rengkhaih awn nam khawdeng kue (khanaphi nam boeimang kue), Judah lah oeh kra u ein Judah lah hmoekru u pueng tu, khawram mei beekim tu ei an thekha nak uh ka hmat kue.
	(Thuphran 2:10) Nam khuikha lawei hmokla oeh kri u. Nangmih noekdah nak la nangmih ei avang khawram mein thong chrum mei ni, khaw hnuep hra ah nam khuikha ei. Sinak hrila betak awn awm u, hringnak khuemuek kan pe u ei.
	(Thuphran 2:11) Chrang boemtu Hmueichra ein a toek, yaaknak hna ta pueng ngeintah yaseh. Khuetnoeng pueng h u phi apahnih sinak kein oeh natsak keini.
Pergamum Ngei Thuthang
	(Thuphran 2:12) Pergamum chrang boem mei fanchrang ca ru oe: Vangvei patpueng sicim tapueng ein cawh a toek:
	(Thuphran 2:13) Hawa nam om ka hmatkue, akhala khawram mei ngoihnak awm kue. Khanaphi betak awn kei yei hmatsak nak bi pueng Antipas khawram mei omnak nam khawah, am ngon poetta haw, nang ein kei nan yum meilah oeh na mah ein, ka ming a uep la na pang kue.
	(Thuphran 2:14) Khanaphi nang kan taihnak kei adahe kei ah awm kue, hatulatiah nangah Balaam mei theithang nak hrui u puengtu ada awm kue. Israel nei catuei hmaiah kruktoeng nak kei Balak kein ataak keilah Balaam mein theithang kue. Khatiein luilukpret deng u ein, aruphrutha nak buh ai ukue.
	(Thuphran 2:15) Akhamueih la, nang mih phi Nicolaitans ei theithang nak hrui u pueng awm kue.
	(Thuphran 2:16) Khatiein yuttoe! Oehkhanna oeh soksuela nang ngeilah ka lawkom ka rong ngei sicim awn kan tuh law u eini.
	(Thuphran 2:17) Chrang boemtu Hmueichra ein a toek yaaknak hna ta pueng ngeintah ya seh. Khuetnoeng pueng ha u phi thuppei mana avang ka pe ei. Lungbawk haw ani ka pe ei, khacawh ei lung rah pueng konna ha u ein phi oeh a hmat hlot mingthai khacawh ei lungah ruklah kra kue.
Thyatira Ei Thuthang
	(Thuphran 2:18) Thyatira chrangboem mei fanchrang ca ru oe: Fanpuhri ei Capa, akhaw rawi rohum mueihla kah ein a mikrawi meidoei mueih law pueng ein cawh a toek:
	(Thuphran 2:19) Nam bitu ka hmat ein, na yongnak, na yumnak, na bitu, na ueh khiknaktu awn ahnulah na bitu kha amalah na bitu lahtah abau ngai haw ka hmat kue.
	(Thuphran 2:20) Khnaphi nang kan taihnak kei cawh ah awmkue, amah sanghma nulah khue kru pueng, Jezebel nutong na ueh ein. Ani ei theithang nak awn ka saiitu luilupret deng u ein arup hruitha nak bumeh ai u eila theilai na hei kue.
	(Thuphran 2:21) Ani ei yutnak kei niin ka pe ein phi, luiluk pretdeng nak ah a yuttei oeh yahlue kue.
	(Thuphran 2:22) Ngaina u! Ihkong fanna ka khuikha sak kom, ani am ihpuei awn khawdeng nak anui, oeh a yuttei chrueih ka hmuhsak kei.
	(Thuphran 2:23) Acatu nehnoi awn ka ngon pe ei. Khanavah chrang boemtu avan nein lungsin kawritu ka yaptham pueng lah ka kra yalam u ei; Nam bi mueihla apumci kan chreng u ei.
	(Thuphran 2:24) Khanaphi Thyatira khawei nam poih pueng, nutong ei theithang nak oeh hrui ein, khawram mei athuk akaulah am ngaih oeh thei pueng, Thyatira khawei nam poih pueng nangmih ah, nam fanna phueihfei oeh ka soem mei ni.
	(Thuphran 2:25) Nammah ah om pueng doeng oeh ka lawpha ei chrueih panguep u.
	(Thuphran 2:26) Khuetnoeng u pueng awn aduetnak hrila ka bitu ngoengsou u puengtu amni ah khui poeng kruem nak ka pe hei yei.
	(Thuphran 2:27) Ani ein sithongchrai awn a kruem lawah, dek amtu mueihla hnuihno u ei.
	(Thuphran 2:28) Ka pai yeilah titheinak ka rah mueihla. Kei yein phi ani ah thaihke aiisi ka pe ei.
	(Thuphran 2:29) Chrang boemtu Hmueichra ein a toek, yaaknak hna ta pueng ngeintah ya seh.
Chapter 3
Sadis Ei Thuthang
	(Thuphran 3:1) Sadis chrangboem mei fanchrang ca ru oe: Fanpuhri ei Hmueichratu parih awn aiisitu parih ta pueng ngei a toek: Nam bitu ka hma kue; nam hring pueng mueihla nam mingthang ein phi, nam sikue.
	(Thuphran 3:2) Thou na! Silaw tom u ein poih u pueng thamahsak hei; Hatulatiah Fanpuhri ei hmaiah nam bitu kuem be pueng lah oeh ka hmupha kue.
	(Thuphran 3:3) Khatiein hatu phi na hmuh awn na yaak, thuemmoe; ngainah, yuttoe. Khanaphi oeh na thawh letlah akra ah, aru mueihla ka lawkom, nang eila ka lawnak kei niin oeh na hmattei.
	(Thuphran 3:4) Khanaphi nangmih Sadis khawah am suisaktu oeh proksak pueng chrang ayawica nam om ein, amni kha koihvaih u pueng lah am kranak awn abaawk suisa u kom kei awn kam ceit veng hmaih eini.
	(Thuphran 3:5) Khuetnoeng u pueng kha acawhmueih la abaawk suisa u kom, hringnak cabu ei am ming oeh ka phre ei, am fanchrangtu awn ka pai yei hmaiah a ming ka hmat puei yei.
	(Thuphran 3:6) Chrang boemtu Hmueichra ein a toek yaaknak hna ta pueng ngeintah ya seh.
Philadelphia Ei Thuthang
	(Thuphran 3:7) Philadelphia chrangboem mei fanchrang ca ru oe: Ciimcaih ein, tang pueng, David tei kengnak tah pueng Ani ein a hmong ha u ein oeh khaihlot ein, Ani ein akhai ha u ein oeh hmong hlot pueng ei cawh a toek:
	(Thuphran 3:8) Nam bitu ka hmat kue. Boennoe, ha u ei oeh a khaihlot tei thawh, na hmaiah ka hmong khoen kue. Na tharui yawica ein phi, ka thu na ngai ein ka ming oeh na ma ka hmat kue.
	(Thuphran 3:9) Boennoe, Judah lah oeh kra u pueng thei u ein, Judah lah hmoekru u pueng tu, khawram mei beekim lah ka prang hei yei. Nam khaw hmaiah kawp u eilah ka lawsak hei kom nangmih kan yongnak uh hmat u ei.
	(Thuphran 3:10) Hatulatiah lungsau awn ka thu nam ngai ein, leidek fanna om u pueng tu noekdah eila leidek avan na noekdah nak niin a sut lawah kei yein phi kan cucoei u eini.
	(Thuphran 3:11) Ka lawyoe ei. Nangah awm pueng panguep, khanavah ha u ein nam khuemuek oeh ni rut u ei.
	(Thuphran 3:12) Khuetnoeng pueng kha ka Fanpuhri ei beekim mah tung apumlah ka krasak kom ahawtiahphi punglah ani oeh ceit bai yei, ani ei fanna Fanpuhri ei a ming, ka Fanpuhri ei khawpuei ming, (Fankhaw khuiyei ka Fanpuhri ei lamei krum law pueng Jerusalem mingthai), awn kamah ei mingthai ka ru ei.
	(Thuphran 3:13) Chrang boemtu Hmueichra ein a toek yaaknak hna ta pueng ngeintah ya seh.
Loadicea Ei Thuthang
	(Thuphran 3:14) Lodicea ei chrangboem mei fanchrang ca ru oe: Amen, hmat sak nak atang awn betak, Fanpuhri ei tueiprang cuek kein cawh a toek:
	(Thuphran 3:15) Nam bitu ka hmat kue, nangmih kha oeh suep oeh oih lah nam kra kue. Asuep oehkhanna a oih lah nam kra ei!
	(Thuphran 3:16) Khatiein nang kha oeh suep oeh oih lah, na oihpunam kue, ka rong khuiyei ciitui awn kan thawh law ei!
	(Thuphran 3:17) Hatulatiah nang ein, ka boeimang nak awn; hatu oeh ka ngaihkue, khanaphi khaw vuk deih, pram pueng, reeng pueng, mue pueng, apruitang lah na kra oeh na hmat kue.
	(Thuphran 3:18) Na boeinak keilah mei awn hlingte hrui, apruilah nam om yaknak oeh dang ngeilah nam suisak kei suisak abawk; nam hmuhlot teilah nam mik tuiinak kei lah na leih lawei lah kan cuehcon kue!
	(Thuphran 3:19) Ka yongnak chrang kha ka suhbe coei cawt kue; khatiein lungmahna yuttoe.
	(Thuphran 3:20) Ngaiyoe! Thawh keng eppa ka duei ein ka khoek, chrang apum mein ka oi yakom thawh an hmong ngei sueah, a im khuilah ka lutkue ani awn kan ai hmaih kue, kei awn ani kan om mei.
	(Thuphran 3:21) Ka khuetnoeng ein a ngoihnak fanna pai awn kan ngoih hmaih mueihla, khuetnoeng pueng kha ka ngoih nak fanna kei awn kan ngoi hmaih theinak ka pe ei.
	(Thuphran 3:22) Chrang boemtu Hmueichra ein a toek yaaknak hna ta pueng ngeintah ya seh.
Chapter 4
Fan ngohnak
	(Thuphran 4:1) Khakonna ka boenna, Fankhaw kawt hmong apum ka hmuh kue! Kei an toek alamma cuek awi ka yaak kha Phrungkala awn toeng ein, "Cawhla kailaw, cawhtu a poeng konna kra law ei kan hmuh ei a ti."
	(Thuphran 4:2) Ahritla Hmueichra awn ka awm ein, Fankhaw khuiah bawingoih nak apum awm ein bawi ngoihnak fanna ngoi pueng apum ka hmuh kue!
	(Thuphran 4:3) Akhanna ngoi pueng chrang apumkha aphu kuei lung jasper awn sardius mueirou na ein, bawingoih nak lipi mueih law pueng lungkring ngein vei kue.
	(Thuphran 4:4) Bawingoihnak yung keu vah bawingoih nak thawnghleili awm ein, khacawh ei bawi ngoihnak fanna ahramcatu thawng hleili ngoi u ein, abaawk suisak u ein, am lupum fanna hrui khuemuek bueng u kue.
	(Thuphran 4:5) Bawingoih nak khuiah khawprai laih ein, hmuem krek ein, krekpouk kue. Fanpuhri ei Hmueichra parih la kra pueng meiim parih kha bawingoih nak hmaiah doei u kue.
	(Thuphran 4:6) Bawingoih nak hmaiah lungkring awn toeng pueng chradan mueihla ciim pueng tuilitu awm kue; bawingoih nak yungkeu, bawingoih nak hned u ein hnuhmai mik awn be pueng tueiprang ahnunhring pali awm kue.
	(Thuphran 4:7) Ahnunhring tueiprang cuek kha muekei awn toeng ein, ahnunhring tueiprang apahnih kha vantang awn toenhrkue, ahnunhring tueiprang apathum kha chrang ei hmai awn toeng ein, ahnunhring tueiprang apali kha yong veng hrpueng hmu awn toeng kue.
	(Thuphran 4:8) Ahnunhring tuei prang palitu apumciah am phra paruk awm ein, yungkeu awn akhui vangah mik awn be ein hnuep awn than oeh hueihe u ein, thamah pueng Bawipa Fanpuhri kha, awmkhoen ein, awmhnui ein, awm law ei! acim, acim, acim, tila soeutai u kue.
	(Thuphran 4:9) Bawingoih nak ah ngoi ein aloetla hring pueng, ahnunhring tueiprangtu ein hluengtai nak, awn doenkham nak, boekhoek nak, awn thangsak u kue.
	(Thuphran 4:10) Bawi ngoih nak hmai ah ngoi pueng ei hmaiah ahramca thawng hleili koop u ein aloetla hring pueng beh u kue. Bawingoih nak hmai ah am khuemuek tu tah u ein.
	(Thuphran 4:11) Nim Bawipa awn Fanpuhri kha hluengtai nak awn doenkham nak awn huhamtu rah pueng lah na hawi kue, avan poeng na tueiprang ein, hatulatiah na ngaih la na tueiprang hei ein ana om law u kue.
Chapter 5
T0 Awn Catawm
	(Thuphran 5:1) Kha konna bawingoih nak fanna ngoi pueng ei patvang kuttah akhui apung ah ca ruk neknak parih awn am deng ka hmuh kue.
	(Thuphran 5:2) Ahuham awm pueng fanchrang apum mein hau catawm hmongkom neknaktu phe hning ei tih ein athanglah asoeutai ka hmuh kue.
	(Thuphran 5:3) Khanaphi Fankhaw khui, dekfan, dek kaiah catawm hmong ein Akhuila boen hning ei apum phi oeh awm kue.
	(Thuphran 5:4) Khatiein catawm hmong kom Akhuila boen hning ei apum phi oeh ka hmuh lah anuilah ka kiukue.
	(Thuphran 5:5) Khanei hramca tu ei apum mein an toek," oeh kiu! boennoe, Judah pakhui yei mykei, David tei apra ein noeng ein catawm awn neknak parih hmong hning kue an tinak.
	(Thuphran 5:6) Khanei ngonte mueihla dang law pueng T0 apumkha ki parih awn mik parih awm ein bawingoih nak awn ahnunhring tueiprang pali awn hramca tu ei lakah a dueih ka hmuh kue. Fanpuhri ei Hmueichra tu parih leidek fanla, avan vuntueilaw kue.
	(Thuphran 5:7) Ani law ein bawingoih nak fanna ngoi pueng ei patvang kuttei catawm loukue.
	(Thuphran 5:8) Ani ein catawm a lawh konna, ahnunhring tueiprang pali awn hramca thawng hleili tu kha apum ci ein tingtueu awn uii khuep pueng hrui malangtu kot u ein T0 ei hmaiah koop u kue, khacawh kha chrang cimtuei taiiruenak lah kra kue.
	(Thuphran 5:9) Lathai sa u ein," Nangkha catawm na loukom akhui yei neknak na hmong hningkue am ti, hatulatiah nangkha ngonna, na si awn pakhui, ahaha lah thu u pueng tu, chrangtu awn ram poeng ei chrangtu Fanpuhri ei hmok la thongchrah hei kue.
	(Thuphran 5:10) Nang ngein ram awn Fanpuhri ei taiiruetu, na prangtham hei ein, amni ein leidek kruem u ei.
	(Thuphran 5:11) Khakonna ka boen ein, hramcatu awn ahnunhring tueiprangtu awn bawingoih nak vei u pueng awn fanchrangtu ada ei oi ka ya kue; Am mi kha simhra leng simhra awn sim meika sim lawh u kue.
	(Thuphran 5:12) Awi athang he awn, ngon khoennei To kha huham awn mangnak, hmuhmat nak awn thamah nak, doenkham nak awn hluengtai nak awn thangsak nak rah khinkue tila soeutai u kue.
	(Thuphran 5:13) Khanei khawmik khui yei tueiprang poeng awn dek fan awn dek kai awn tuili khuiah om pueng avan nein, "Bawingoih nak fanna ngoi pueng T0 ah ngakchrah nak awn doenkham nak awn bawimang nak awn thamah nak aloetloe lah om seh tila am soeutai ka yakue!
	(Thuphran 5:14) Ahnunhring tueiprang palitu ein, "Amen!" ti u ein, hramcatu ein koop u ein am bek.
Chapter 6
Neknaktu
Amacuek Neknak
	(Thuphran 6:1) Khanei neknak parih ei apum T0 ein a hmong ka ngoeng ah, ahnunhring tueiprang pali khuiyei apum mein khawhmuem mueihla athanghelah "law!" a ti ka ya kue.
	(Thuphran 6:2) Ka boenna, Sebaawk apum ka hmuh ein! khacawh ei se fanna ngoi pueng ein li apum thoem ein; Ani khuemuek pe u ein, Ani ceit ein noengnak awn noeng kue.
Apahnih Neknak
	(Thuphran 6:3) Ani ein apahnih neknak hmong ein, apahnih ahnunhring tueiprang ngein "Law!" a ti ka yakue.
	(Thuphran 6:4) Afei Se asen dang law kue; khacawh ei fanna cum pueng ein dekfan ei renak a lawhnak awn apum awn apum ngonkru u ein, Ani ah cimca bau apum pe u kue.
Apathum Neknak
	(Thuphran 6:5) Ani ein apathum neknak a hmongah, apathumnak ahnunhring tueiprang ngein "Law!" a ti ka yakue. Khanei ka boenna, Sele! apum ka hmuh ein, khacawh ei fanna cum pueng ngein akut tah noennak pom kue.
	(Thuphran 6:6) Ahnunhring tueiprang pali tu ei khuiyei thuoi mueih law pueng ka ya ein," cangthem ngui aphe, tun themthum ma ngui aphe, khanaphi situi awn yu oeh didamsak! a ti ka ya kue.
Apali Neknak
	(Thuphran 6:7) Ani ein apali neknak a hmongah, ahnunhring tueiprang ein "law!" a ti ka ya kue.
	(Thuphran 6:8) Khanei ka boenna, Sevou apum ka hmuh kue! Khacawh ah cum pueng ei amingkha sihnak awn ahnu ah ceikhaw ein hruikue. Ani ah leidek bumli ah bumoet kruemnak rah ein, cimca, toigainak, leirai, dekfan ei khisatu ngon hei kue.
Apanga Neknak
	(Thuphran 6:9) Ani ei apanga neknak a hmongah, Fanpuhri ei thu awn khacawh ei thu am dueihpuei nak awn am ngon hei yei Hmueichratu, beeknak kroeng kailah am om ka hmuh kue.
	(Thuphran 6:10) Amni ein O ahluengtai soeih, Cimcaih ein tang pueng, Bawipa, dekfan na om u pueng tu kam siphulah na hmaiah thuchra eilah hatuyat na om meinum tilah athang owow la vik u kue."
	(Thuphran 6:11) Khanei amni apumciah suisak abaawk ayungci pe hei ein, amni mueihla am ngon hei yei am koeinautu awn am puei saiituei ami kuemnak hrila asoeng am hueiha eilah toek hei kue.
Aparuk Neknak
	(Thuphran 6:12) Ani ein aparuk neknak a hmongah, ka boenna, lipi anuilah thueih ein; khawhni kha memuei ale awn tah mueihla le ein, chra avan awn toeng kue.
	(Thuphran 6:13) Khawkhi the ein huen ein theitheih athaitu am krui mueihla khawmik lamei aiisitu dekfanla krui law u kue.
	(Thuphran 6:14) Khawmik kha catawm mueihla tawm kruh ein chruek kue, cung poeng awn ralak poeng kha, am hmun neika non u kue.
	(Thuphran 6:15) Khanei dekfan ei hrang pueitu awn hrangpuei ei catu awn raikapbawitu, boeimangtu awn huhamatu awn saiipoeng awn ahoengtu kha, dekkhuitu awn cung ngei lungtuei laklah thupkru u kue.
	(Thuphran 6:16) Cungtu awn lungtu lah, kam fanna kralaw u, bawingoih nak fanna ngoi pueng ei hmai awn To ei kawthed nak ah ni dah law u.
	(Thuphran 6:17) Hatulatiah am kawthed nak hnuep abau sut law ein, hau duei awm hlot tei yaw ti u kue.
Chapter 7
Israel Khuiyei Nektu
	(Thuphran 7:1) Cawhtu apoeng kon na, leidek aki pali ah duei u ein khawkhi pali pang u pueng fanchrangtu ka hmuh hei kue. Khatiein singah phikra, tuili fanna phikra, dekfanna phikra, khaw oeh khi bai kue.
	(Thuphran 7:2) Khakonna Fanpuhri ah hring u pueng neknak awn, khawhni ei luhlawnak kei kailaw pueng fanchrang afei ka hmuh kue. Ani ein leidek awn tuili thedsaknak huham pek hei fanchrangtu pali athang owow la khue hei ein;
	(Thuphran 7:3) "Nim Fanpuhri ei saiitu am tairi ah neknak arip hrila leidek, tuili, singah oeh thedsak tang u a tinak hei."
	(Thuphran 7:4) Nek hei tuei ami ka yakue, Israel nei catu pakhui poeng ei nektu kha simhra simli awn phra likip lawkue.
	(Thuphran 7:5) Judah pakhui yei sim phrathawng, Reuben pakhui yei sim awn, Gad pakhui yei sim awn phrathawng,
	(Thuphran 7:6) Asher pakhui yei sim awn phrathawng, Naphtali pakhui yei sim awn phrathawng, Manasseh pakhui yei sim awn phrathawng,
	(Thuphran 7:7) Simeon pakhui yei sim awn phrathawng, Levi pakhui yei sim awn phrathawng, Issachar pakhui yei sim awn phrathawng,
	(Thuphran 7:8) Zebulun pakhui yei sim awn phrathawng, Joshep pakhui yei sim awn phrathawng, Benjamin pakhui yei sim awn phrathawng tu nek u kue.
Khuikha Nak Kei Chrangtu
	(Thuphran 7:9) Cawhtu ka boen konna, ha u ei oeh a khehlot adoem he, ram awn pakhui, paca, awn thu ahaha, poeng ei chrangtu bawingoih nak hmai awn T0 ei hmaiah, abaawk suisa u pueng tu, am kuttuah hlimpramtu pom u ein, am dueih ka hmuh kue.
	(Thuphran 7:10) "Khuinak kha nim Fanpuhri Bawingoih nak fanna ngoi pueng awn T0! ei koe ni tila athanghelah toek u kue.
	(Thuphran 7:11) Fanchrang avan nein bawingoih nak yungkeu awn ahramcatuei yungkeu awn ahnunhring tueiprangtu palitu vei u ein duei u kue. ngoihnak hmaiah am hmai awn koop u ein Fanpuhri beh u kue.
	(Thuphran 7:12) Amen! ngakchrah nak, awn hluengtai nak awn hmuhmat nak awn boenak awn doenkham nak awn huham awn thamahnak kha nim Fanpuhri ei kalah aloet la kra seh! Amen tih u kue. "
	(Thuphran 7:13) Khanei hramcatu khuiyei apum mein," Cawh ei abaawk suisa u pueng, ha u tu num? haw la mei law u pueng num? tih ein an doed.
	(Thuphran 7:14) Ani ka hlan, "ka Bawipa nang ein avan na hmat kue. "Khanei Ani ein an toek," Cawhtu kha khuikha nak anui khuiyei om law  u pueng, am suisaktu phoekkhoen u ein, T0 ei sion baawksak u kue.
	(Thuphran 7:15) Hatulatiah cawh ei mawng awn amni kha bawingoih nak hmaiah awm u ein, A beekim khuiah hnuep awn thanna pumnak bih u ein, bawingoih nak ah ngoi pueng kha amni ei yingnak lah kra kue.
	(Thuphran 7:16) Amni oeh tawibai he u ei, oeh hraibaihe u ei; Amni khawhni ein oeh ten hei kom, oeh ling hei yei.
	(Thuphran 7:17) Hatulatiah bawingoih nak thungah awm pueng To kha amni thoem hei ein hringnak tuilong lah chruisoi hei pueng lah kra ein, am mik kei mikphrituitu haw Fanpuhri ein hruh pe hei yei tihkue.
Chapter 8
Aparih Neknak
	(Thuphran 8:1) Ani ein a parih neknak a hmongah, fankhaw la khawnoed akook ah dipsik kue.
	(Thuphran 8:2) Fanpuhri ei hmaiah duei u pueng fanchrang parih ka hmuh ein, amni ah phrungka la parih pe hei u kue.
	(Thuphran 8:3) Afei fanchrang law ein beeknak eppa duei ein, auii hruthanak hruiam pom kue. Bawingoih nak hmaiah hrui beeknak fanna, chrang ciimtu avan nei taiiruenak awn atoenglah ui pueng a pek kei ada he ani peh u kue.
	(Thuphran 8:4) A uii yei ahu awn chrang cimtuei taiirue naktu fanchrang ei kut teika Fanpuhri ei hmaiah hakai vue kue.
	(Thuphran 8:5) Khanei fanchrang auii peeknak phawi pom ein beeknak mei awn besak ein dekfanla, a fih ah, krekpouk nak, hmuemkrek nak, khaw prailaih nak, lipithueih naktu krakue.
	(Thuphran 8:6) Fanchrangtu phrungkala parih tah u ein hmud u eilah soemphran kru u kue.
Amacuek Phrungkala
	(Thuphran 8:7) Fanchrang amacuek kein a phrungkala a tum ma, si awn hnoek kei mei awn ree kruilaw ein, dek fanla fit u ein, leidek bumthum ma bumoet ui ein, sing bumthum ma bum oet ui ein, saikim avan ui boeih kue.
Apahnih Phrungkala
	(Thuphran 8:8) Fanchrang apahnih ein a phrungkala, a tum ma, cung abaunu mueihlaw ein meilah doei pueng, tuili khuila thum kruh ein, tuili bumthum ma bumoet silah lat kue,
	(Thuphran 8:9) Tuili khui yei ahnunhring tueiprangtu bumthum ma bumoet si ein, tuikongtu bumthum ma bum oet di boeih kue.
Apathum Phrungkala
	(Thuphran 8:10) Fanchrang apathum mein a phrungkala, a tum ma, khawmik lamei meidoei mueihla doei pueng aiisi abau kruilawh ein, tuilongcatu awn tuinutu bumtum ma bumoet fanna kruilaw kue.
	(Thuphran 8:11) Aiisi ei mingkha Singkha lah kra kue. Tui bumthum ma bumoet khah ein, akhanak awn tui awn chrang ada si kue.
Apali Phrungkala
	(Thuphran 8:12) Fanchrang apali ein a phrungkala, a tum ma, khawhni bumthum ma bum oet, chra bumthum ma bum oet, aiisi bumthum ma bumoet, hmuep ein, khatiein khacawh tu ei bumthum ma bumoet hmuep kue; Hnuep bumthum ma bumoet oeh vang ein, akhamueih la than bumthum ma bumoet oeh vang kue.
	(Thuphran 8:13) Khanei ka boenna, fanchrangtu pathum mein afei phrungkala am tum lawei oithai awn dekfanna om u pueng tu am youthekue, youthekue, youthekue tila khawmik athungah yong veng pueng hmu ein athang helah a vik ka ya kue.
Chapter 9
Apahra Phrungkala
	(Thuphran 9:1) Fanchrang apanga ein phrungkala a tum ma, khawmik lamei leidek lah kruilaw pueng aiisi apum ka hmuh ein; Ani anuilah krumhe pueng hongng khainak am peek.
	(Thuphran 9:2) Ani ein anuilah krumhe pueng hongnu a hmong lawah, meitak kei akhu mueihla khu pueng hongkhuiah lutlaw ein, khacawh ei meikhu awn khawhni awn khawmik hmuep kue.
	(Thuphran 9:3) Khacawh ei meikhu khuiah khang khiptu dekfanla law u ein, leidek fannei khawramai mueihla huham pe u kue.
	(Thuphran 9:4) Leidek fannei saitu, hatuphi kim pueng awn hatu sing phi oeh am thed teilah toek hei u ein, am tairi ah Fanpuhri ei neknak oeh awmpueng doeng am didam meilah toek hei u kue.
	(Thuphran 9:5) Amni oeh ngonsak hei u ein phi chranga khuiah khuikhasak nak thei pe hei u ein, am khuikhasak nak kha khawramai yei chrang ateep pei anat awn toeng kue.
	(Thuphran 9:6) Akhapoetta chrangtu ein sinak yap u komphi, oeh hmu u ei; am sih ei yahlue u ein phi, amni eika sihnak dawng ngei.
	(Thuphran 9:7) Tukbinak keilah soemphran nei setu mueihla khang khiptu danglaw u kue. Am lupum tuei fanna hrui khuemuektu mueih bueng u ein, am hmaitu kha hnicim mei hmai awn toeng kue.
	(Thuphran 9:8) Am lusam kha nutong ei lusam awn toeng ein, am fatu kha muekei yei fa awn toeng kue.
	(Thuphran 9:9) Amni si soiphaw awn toeng pueng soiphaw bah u ein, am phra ei awi kha tuh u eilah dawng u pueng setuei awi awn toeng kue.
	(Thuphran 9:10) Khawramai mueihla am mei awn teep u ein; am meiah chranga khuiah chrangtu khuikhasakthei huham tah u kue.
	(Thuphran 9:11) Anuilah krumhe pueng hongnu ei fanchrang kha am hrangpuei lah tah u kue, ani ei ming kha Hebrew thu awn Abaddon, Greek thu awn aming kha Apollyon lah kra kue.
	(Thuphran 9:12) Alammacuek youthe khumkhoen ein; Boen u, cawhtu apoeng konna youthe pahnih lawei awm hun kue.
Aparuk Phrungkala
	(Thuphran 9:13) Fanchrang aparuk kein phrungkala, a tum ma, Fanpuhri ei hmaiah om pueng cawh ei hrui beeknak kei aki pali ei oi ka ya kue.
	(Thuphran 9:14) Phrungkala ta pueng aparuk nak fanchrang lah, Euphrates tuinu bauvah khih hei fanchrangtu pali chrah hei hlah a tinak.
	(Thuphran 9:15) Khatiein khacawh ei khawnoed, hnuep, chra, awn kum, hmokla soemphran nei fanchrangtu pali kha, hnicim bumthum ma bumoet ngon u eilah chrah heilah ka kue.
	(Thuphran 9:16) Secum raiikaptuei am mi kha sim phrahnih la; Am mi ka yakue.
	(Thuphran 9:17) Setu awn se ah cum u pueng tu ka mikphrai ah cawhmueihla ka hmuh hei kue: Am soiphawtu kha mei mueihla sen ein, akimnuk awn kat mueihla ai yeuyeu ein, setuei am lupum kha muekei yei lupum awn toeng ein, am rong khuiah meidoei, meikhu awn kat lut lawkue.
	(Thuphran 9:18) Cawh ei leithe pathum mein hnicim bumthum ma bumoet ngon ein, am rongah kat awn meikhu, meidoei lutlawkue.
	(Thuphran 9:19) Setuei am huham kha, am rong awn am meituah awm ein, am meitu kha ruiitu awn toeng ein, lupumtu awm kue, am lu awn chrangtu natsak hei u kue.
	(Thuphran 9:20) Cawh ei leithe ein oeh a ngon heitu, poih u pueng hnicimtu kha, am kut awn am bi oeh yut u kue. Akhamueih la khawramtu beeknak awn hruirup beeknak awn ngui awn rohum awn lung awn sing, oeh hmuh hning upueng, oeh yahlot u pueng, oeh ceit hlot u kue.
	(Thuphran 9:21) Chrang am ngon nak awn chrangtui nak, luiluk nak awn am rukrem nak oeh yut u kue.
Chapter 10
Fanchrang Awn Catawm
	(Thuphran 10:1) Khanei khawmik lamei huham awm pueng fanchrangfei krumlaw pueng ka hmuhkue, Vangmei vai ein, alu fanna lipi awm kue; Ahmai khawhni awn toeng ein, akhaw rawikha meitung awn toeng kue.
	(Thuphran 10:2) Hmong ei cabu ayawica, ani ein a kutta pom kue. Apatvang khaw tuili ah leh ein a enhrvang khawkongah leh kue.
	(Thuphran 10:3) Muekei yei akuuk mueihla, athanghela, ani soeu kue. Ani a soeu ah khaw hmuemtu parih am awi awn thu u kue.
	(Thuphran 10:4) Khaw hmuemtu parih am thu konna, caru lah ka tuen ein phi, khawmik lamei oi ein, khaw hmuemtu parih ei thu "Nek hei, oeh ru a ti ka ya kue."
	(Thuphran 10:5) Khanei khawkong awn tuili ah duei ein ka hmuh fanchrang kha apatvang kut khawmik la hansoeng ein.
	(Thuphran 10:6) Aloetla hring ein fankhaw awn akhuiah awm pueng tu awn dek awn akhuiah awm pueng awn tuili awn akhuiah awm pueng ei ming beh ein, oeh sou veini tih ein runkhuen kue!
	(Thuphran 10:7) Khanaphi Fanchrang aparihnak kein a phrungkala, aring lawsak hnuep pah, aiisitu Sanghmatuah a toek mueihla Fanpuhri ei athuk akauktu kha kuem mei tilah a toek.
	(Thuphran 10:8) Khanei khawmik lamei an toek uh awi ka yaak baikha, dek awn tuili fanna duei pueng fanchrang ngein akuttah awm pueng hmong ei catawm "Ceitna, vawlou a ti ka ya kue.
	(Thuphran 10:9) Khatiein fanchrang ngeila ka ceit ein catawm an peek kei lah ka thoeh. Ani ein an toek, catawm louna ai; na bungkhuiah khahkom phi, na rongah khoilutui mueihla owi yei ti kue.
	(Thuphran 10:10) Fanchrang ei kuttei catawm ka lou ein ka ai kue. Ka rong ah khoilutui mueihla owi ein phi, ka bung khuilah kha kue.
	(Thuphran 10:11) Khanei amni ein, nang ein chrang ada awn ramtu awn thu ahaha awn hrangpueitu na toek hei yei ni tina u kue.
Chapter 11
Hmatsak Nak Pahnih
	(Thuphran 11:1) Khanei thongchrai mueih law pueng nuetnak cunhr an peek uh konna; apum mein, "Dueina Fanpuhri ei beekim awn beeknak nuetna akhanna pum u pueng tu khe hei.
	(Thuphran 11:2) Beekim pungvang ei vong rokna oeh nuetdong, hatulatiah khuifeitu peek khoen lah kra kue. Amni ein khawpuei ciim chra likip awn chrahnih ah leh u ei.
	(Thuphran 11:3) Ka catce rawi huham ka pekom, anni ein phihyih sui nihkom, sim oet phrahnih awn hnuep chrukkip ah thutoek nih ei.
	(Thuphran 11:4) Anni kha Olive sing pahnih awn leidek bawi yei hmaiah duei pueng meiim pahnih lah kra nih kue.
	(Thuphran 11:5) Anni natsak keilah thana pueng hauphi, an rong ei lut law pueng ei mei yein, an raiitu doih nih kue. Anni natsak keilah thana pueng ha u phi ani ein acawh mueihla ngon hei yei.
	(Thuphran 11:6) Cawh ei catce rawi khawmik khainak huham tah nih ein thu an toek hnuiah khaw oeh aa kue, tui sila latsaknak huham tah nih ein, an yakhlue ciah leidek leirai poeng awn khuikhasak nak tah nih kue.
	(Thuphran 11:7) An hmatsak nak an rip konna, anuilah thuk pueng hongnu khuiyei lut law pueng khisa ein tuh rawi ein, noeng rawi ein, ngon rawikue.
	(Thuphran 11:8) An pumsa asii kha khawpuei bauvei lam puei thungah yoen nih ein, khacawh ei khawpuei kha nuetnak lah Sodom awn Egypt tila am toek, akhala an Bawipa phi laklamtung ah ngon u kue.
	(Thuphran 11:9) Pakhui awn thuahaha awn ram poeng ei chrangtu ein hnuepthum awn atonna boen tueptuep u kom cuem meilah mana hei u ei.
	(Thuphran 11:10) Dekfanei chrangtu anni fanna yei u ein peekduen apum awn apum peekkru nak tu haw bi u kue, hatulatiah anni ein dekfanna om u pueng tu khuikha sak nih kue.
	(Thuphran 11:11) Khanaphi hnuep thum awn aton konna Fanpuhri ei lamei hringnak hri anni ah lut ein an khaw awn duei nih kue; boen u pueng tu ei fanna krihnak anui sut law kue.
	(Thuphran 11:12) Khawmik lamei oi athanghe ya nih ein, "Cawh lah kailaw nih!" am tiah, Anni kha vangmei awn fankhaw la kai nih ein, an raitu ein boen u kue.
	(Thuphran 11:13) Akhapoettei khawnoed tah lipi anuilah thueih ein khawpuei bumhra ah bumoet thekha boeihkue. Lipi ein chrang sim chrihkip ngon ein, apoihtu krih u ein Fankhaw ei Fanpuhri ei hluengtai nak thangsak u kue.
	(Thuphran 11:14) Youthe apahnihnak khum ein; apathum nak youthe oeh soupha kom law ei.
Aparihnak Phrungka La
	(Thuphran 11:15) Khanei fanchrang aparihnak kein phrungkala, a tum ma, khawmik khuiah oi athanghe ein, leidek fannei ram kha nim Bawipa awn a Chrih ei ram la kralaw ein, ani ein kruem loettei a ti.
	(Thuphran 11:16) Khanei Fanpuhri ei hmaiah hramcatu thawng hleilitu am bawingoih nak ah ngoi u ein, am hmai awn koop u ein Fanpuhri beh u kue.
	(Thuphran 11:17) Athamah soeih Bawipa Fanpuhri kan boena u kue, nangkha na omhnui ein, na om khoen pueng, hatulatiah na huham abau na lah ein kruemnak na tuen kue.
	(Thuphran 11:18) Khuipoeng kawthe u ein phi, na kawthednak sut law kue; chrangsitu thuchranak niin la kra kue, na saiitu, sanghmatu chrengak niin, awn chrang ciimtu, na ming krih u pueng tu, ayawi abau an pahnih, leidek thed u pueng ei thednak niin lah kra kue.
	(Thuphran 11:19) Khakonna Fankhaw lam ei, Fanpuhri ei beekim hmong kruh ein, A beekim khuiah a paipi khuemvawh haw hmuh; Akhanna khawprai laih, hmuemkrek naktu, krekpooknak, lipithueih nak, rethe anuilah bawh kue.
Chapter 12
Nutong Awn Israel
	(Thuphran 12:1) Fankhaw la coeinak anui danglaw ein: Nutong apum mein khawhni suisa ein akhaw kaiah chra tah ein, a lupum fanna aiisi hleihnih awm pueng khuemuek bueng kue.
	(Thuphran 12:2) Khacawh ei nutong pooi ein calaw tom pueng lah akranak ah, nah ein kouprang kue.
	(Thuphran 12:3) Khanei afei coeinak fankhaw ah danglaw ein: a lupum parih, a ki pahra, a lu fanna khuemuek parih bueng ein Naka sen abau nu apum awm kue.
	(Thuphran 12:4) Amei awn khawmik kei aiisitu bumthum ma bumoet rued ein dekfanla fit law hei kue. Naka kha calaw hlue  pueng nutong ei hmaiah duei ein, amaw a luh lawah adoih ei hmok la calaw hlue pueng nutong ei hmaiah duei kue.
Amaw Kha Chrih
	(Thuphran 12:5) Khacawh ei nutong kha tongpaca lah ca ein, Ani kha ram poeng sicei awn kruem law ei; Fanpuhri ein a bawingoihnak la amaw ceh puei kue.
	(Thuphran 12:6) Khanei Fanpuhri ein ani ei hamla a soemphran peek kei hmun khawtau khuilah nutong dong ein, akhala, ani phraga awn phrahnih awn hnuep chrukkip ah coeicau u kue.
Khawmik Ah Tuknak
	(Thuphran 12:7) Khanei khawmik ah tuknak awm kue, Michael awn a fanchrang tu awn Naka awn tu u kue. Naka awn a fanchrangtu ein phi tubai u kue.
	(Thuphran 12:8) Khanaphi anikha oeh thamah ein, khawmik lah amni ei ham hmun oeh awm he kue.
	(Thuphran 12:9) Naka nu, aruemma Ruinu, ani kha khawram awn Satan, lah am sui, leidek avan theina pueng, ani kha leidek lah am fih law, ani mahla, a fanchrang tu phi am fih.
	(Thuphran 12:10) Khanei khawmik lam ei thang law pueng awi kha: "Tuboeih tah a Chrih ei titheinak awn nim Fanpuhri ei ram awn huham awn khuinak sut law kue, hatulatiah nim Fanpuhri ei hmaiah hnuep awn thanna nim koeinautu pukpai hei kroen pueng fih khoen lah kra kue.
	(Thuphran 12:11) T0 ei sion na, thu am hmatsak nak awn koeinautu ein khawram noeng u kue. Am sih duetta am hringnak oeh yongna u kue.
	(Thuphran 12:12) Khatiein, Aw khawmiktu awn akhui ah nam awm pueng yei krai u! Khanaphi nam youthe kue, Aw leidek awn tuili, hatulatiah kawthed nak anui awn nangmih eila khawram krum law ein, hatulatiah ani ein niin asoeng ca doeng a rah la hmat kue!
Tamsa Yawpueng Nutong
	(Thuphran 12:13) Naka ein leidek fanla fih einlah a hmat lawah, tongpaca lah calaw ei nutong ani ein hrui veng kue.
	(Thuphran 12:14) Khanaphi khacawh ei nutong kha, amah ei omnak hmun khawprong hmulah, a yongnak hning ngeilah hmu ei phrarawi peh u kue. Akhala ani, niin oet, nintu, niinton na, khawram mei hmaiah adingreu lah a coeicau krunak keilah kra kue.
	(Thuphran 12:15) Khanei nutong tui yein afeilah a saw eilah, ruinu ein a rong khuiyei tuinu mueihla tui thalaw kue.
	(Thuphran 12:16) Khanaphi khawdek kha nutong bom meilah lawh ein; Ruinu ein a rong khuiyei tuinu mueihla, athalaw leidek ang ein a doih boeih.
	(Thuphran 12:17) Khatiein ruinu ein nutong kawthed saiow ein, Jesu ei hmatsak nak pang ein Fanpuhri ei thukhoen hrui u ein, poih u pueng a catu ceit ein tu hei kue.
Chapter 13
Tuili Khuiyei Khisathe
	(Thuphran 13:1) Alupum parih awn aki pahra khisa, tuili khuiyei lut law pueng, ka hmuh kue. Aki pahra fanna khuemuek pahra awn a lupum tu ei fanna Fanpuhri thekha nak kei ming awm kue.
	(Thuphran 13:2) Ka hmuh ei khisa kha sa awn toeng ein, akhaw rawikha vom mei khaw awn mueih ein, khacawh ei rong kha sa ei rong awn mueih kue. Khisa ah khawram mein a huham awn a ngoihnak awn titheinak abau peh kue.
	(Thuphran 13:3) Khisa apum mei lupumtu kha si khoen pueng mueihla leem ein phi, sihnak kei a leem kha boe kue. Khisa hrui u pueng leidek avan coeiboeih u kue.
	(Thuphran 13:4) Khisa ah titheinak a peknak awn ruinu beh u ein, khisa beh u kue, hau khisa mueih law ei? Ha u ein ani tuad hning ei yaw? tih u kue.
	(Thuphran 13:5) Khisathe ah khoehgah nak thu awn Fanpuhri thekhanak toekthei nak rah ein, ani kha chra likip awn chra hnih ah titheinak awn bilawh sak u kue.
	(Thuphran 13:6) Ani kha a rong angsak ein Fanpuhri thekhanak, a ming awn a om nak thekha nak, fankhaw lah awm u pueng tu phi thekhana hei kue.
	(Thuphran 13:7) Khisathe kha chrang cimtu tuknak awn a noeng nak hei pe u kue. Ani kha pakhui poeng awn chrang poeng, ahahalah thu pueng poeng awn ram poeng ei fanna titheinak pe u kue.
	(Thuphran 13:8) Am ngonnei T0 ei hringnak cabu khuiah, leidek atuen neika, a ming oeh am ruk, leidek fannei hring u pueng poeng ein, ani beh u kue.
	(Thuphran 13:9) Hna tah pueng ha u ein phi ya seh!
	(Thuphran 13:10) Ha u phi tamna la kra ei kha tamna lah ceittei. Ha u phi cimca awn ngon nei kha cimca awn ngon u ei. Chrang ciimtu betak awn ueh ei lah khue lah kra kue.
Dek Khuiyei Khisathe
	(Thuphran 13:11) Khanei afei khisa dek khuiyei lutlawpueng ka hmuhkue. Ani ah T0 mueihla aki pahnih awm ein phi, Naka mueihla thulang kue.
	(Thuphran 13:12) Lamma ei khisa ei hungah, titheinak avan awn bilou ein, sihnak keilah leem ein phi cang pueng alamma khisathe, leidek awn leidek fanna awm u pueng tu, beksak hei kue.
	(Thuphran 13:13) Ani ein coeinaktu anui bi ein, chrang poeng ei hmuhla khawmik lamei dekfanla mei a kruilawsak.
	(Thuphran 13:14) Khisa ei hungah coeinak biei ani rah ein, dekfanna hringom u puengtu theina hei kue. Cimca awn leem ein phi hring hun pueng khisa doenkham nak awn arup prang ngeilah dekfannei hringom upuengtu a toek hei.
	(Thuphran 13:15) Apahnih khisa kha, alamma khisa ei rup hringsak hningnak, awn khisathe ei arup thuthei ein, arup oeh beh pueng hauphi avan ngon nak rah kue.
	(Thuphran 13:16) Ani ein chrang van, ayawi abau, boei awn areeng, saii awn ahoengtu am tairi, am patvang kuttah neknak dengsak hei kue.
	(Thuphran 13:17) Khisa ei ming oehkhanna amah ei ming kanan awn neknak oeh om pueng hauphi oeh a sumleisak.
	(Thuphran 13:18) Cawh kha hmuhmat nak lah kra kue: Ha u phi a luchrok awm pueng ein tah khisa ei aming toenkom khe ai seh, hatulatiah khacawh kha chrang apum mei amilah kra ein, ani ei ami kha phraruk awn chrukkip paruk (666) lah kra kue.
Chapter 14
T0 awn Simphra Simlikip phrali
	(Thuphran 14:1) Khanei ka boenna, Zion cungah duei pueng T0 ka hmuh kue; Ani awn simphra awn simlikip phralituei am tairiah amah ei ming awn a pai yei ming rukkhoentu lah kra kue.
	(Thuphran 14:2) Khaw hmuem krek kei awi awn tuilawh pueng ei awi Mueih khawmik lamei awi ka ya kue. Ka yak kei awi kha tingtueu tum u pueng ei tingtueu tum awi awn toeng kue.
	(Thuphran 14:3) Ahramcatu awn ahnunhring tu ei prang pali tu ei hmai awn bawingoih nak hmaiah lathai sah u kue. Dekfannei hruei simphra awn simlikip phrali ei thalah ha u eih phi khacawh ei la oeh thei hlot tei.
	(Thuphran 14:4) Cawhtu kha nuta awn oeh proksak upueng lah kra u kue. Amni kha chrang ciimtu lah kra u kue. Cawhtukha T0 ei cehnak ahawlaphi ceit veng u puenglah kra u kue. Cawhtukha T0 ei ham awn Fanpuhri ei hamlah atheihcuek mueihla hnicimtu khuiah thongchrah hei lah kra kue.
	(Thuphran 14:5) Am rongah raileinak oeh hmuh; pukpai yei oeh awm pueng lah kra u kue.
Fanchrang Pathum
	(Thuphran 14:6) Khanei khawmik thungah yong veng pueng fanchrang afei ka hmuh ein, dekfanna awm u pueng, ram poeng, pakhui poeng, ahahalah thu u pueng, chrangtuah, aloet hringnak thuthangni toek u kue.
	(Thuphran 14:7) Ani ein athanglah a toek kha, "Fanpuhri krih u na, Ani ei hlueng tainak thangsak, hatulatiah thu a chranak kei khawnoed sut law ein, dek awn fan, tuili awn tuihnatu" prang pueng Ani beh u tila soeu tai kue.
	(Thuphran 14:8) Khanei fanchrang apahnih nak kein, hruilaw ein a toek, "Babylon nu kruh kue, kruh kue ati! Ani ei luiluk nak awn ram poeng yu aw eilah prangtham kue.
	(Thuphran 14:9) Khanei apathum nak fanchrang ngein, amni hrui hei ein, awi athang awn a toek kha, "Ha u phi khisa ei a rup beh ein, a kut ta aw, a tairi ah aw ani ei neknak rah pueng.
	(Thuphran 14:10) Ani phi Fanpuhri ei thueisei nak phawi khuiah abekhueplah a hloei, Fanpuhri ei kathted nak yu aw eini, ani kha T0 ei hmai awn fanchrang ciim tu ei hmaiah mei ah kat awnna mei awn khuikha nak hmuh u eini.
	(Thuphran 14:11) Am khuikha nak kei meikhu kha aloettei loelah khu ei, khisa awn arup beh u pueng kha, ani ei ming neknak rah u pueng tu mahla, hnuep awn than hueihanak oeh hmuh u ei.
	(Thuphran 14:12) Jesu am yumnak uep pueng awn Fanpuhri ei thukhoen hrui u pueng, chrang ciimtu kha cawhtu ueh eilah khuelah kra kue.
	(Thuphran 14:13) Khawmik lamei oi ka yaak kha, "cawh ru: Tuboeih ei tuen Bawipa ah sih u pueng am youthen kue." "Hmueichra Ciim mein" Oe atangkik lah! "a ti." Khatiein am bibinak ah huei u ei a ti, hatulatiah am bitu ein hrui hei kue!"
Cangah Nak
	(Thuphran 14:14) Khanei ka boenna, vang mei baawk ka hmuh ein, chrang Capa awn toeng pueng chrang apum vang mei ah ngoi kue. Ani kha a lupum mah hrui khuemuek bueng ein a kuttah vinpat pom kue.
	(Thuphran 14:15) Khanei beekim khuiyei fanchrang fei thoeng law ein, vangmei fanna ngoi pueng athang owowlah khue kue," nam vin uep na u na ad u, hatulatiah ahnak niin pha khoen kue, hatulatiah dekfan nei ah ei caang hminkhoen kue a ti.
	(Thuphran 14:16) Khatiein vangmei ah ngoi pueng ein dekfanla vin a vun hlek awn, leidek ad kue.
	(Thuphran 14:17) Khanei fankhaw lamei beekim khui yei fanchrang fei thoenglaw ein, ani phi vinpat pom kue.
	(Thuphran 14:18) Khanei fanchrang fei, mei fanna titheinak tah pueng kha, beeknak kei thoeng law ein vinpat pom pueng fanchrang athang owow la khue ein. "Na vinpat uep na na, dekfannei pucueng boem bitna bum, hatulatiah pucueng tu hminkhoen kue."
	(Thuphran 14:19) Khatiein fanchrang ein dekfanla, a vin hlek ein dekfannei pucueng boemtu khoep ein Fanpuhri ei kawthed nak awn pucueng rednak khuilah fit hei kue.
	(Thuphran 14:20) Kha nei khaw puei pung vang ei pucueng rednak ah leh u ein, si kha pucueng suinak keika lawnglawh ein, setuei rong cuepnak rui hrila pha ein, meng phrahnih ah lawng kue.
Chapter 15
Fankhaw Leithe
	(Thuphran 15:1) Khanei khawmik ah coeilet nak abau hmatnak afeilah kra pueng: Ahnusoeih leithe parih, thoempeng Fanchrang parih ka hmuh ein, hatulatiah khacawh ei leithe awn Fanpuhri ei kawthed nak kuem kue.
	(Thuphran 15:2) Mei awn hnoek chradan mueih tuili ah, khisa noeng u pueng tu awn ani ei rup awn a ming ei ami noeng u pueng. Amni tukha chardan tuili kengah duei u pueng Fanpuhri ein a peek hei tingtueutu am pom ka hmuh kue.
	(Thuphran 15:3) T0 ei la awn Fanpuhri ei tueihyoih Moses ei lasa u ein, "nam bitu kha bau ein coei yeilah kra kue a ti," Aw Bawipa Fanpuhri athamah soeih! Na ninglamtu kha dueng ein tangkue, Aw khui poeng ei Hrangpuei!
	(Thuphran 15:4) Aw Bawipa ha u ein oeh ni krih ei yaw? na ming oeh thangsak lah hau awm mei yaw? Hatulatiah nang doing kha na ciimkue, hatulatiah na huentat tu dueng pueng lah adang nak awn, na hmaiah khui poeng avan lawhkom ni beh law ei.
	(Thuphran 15:5) Cawhtu ka boen kon na, fankhaw la mei hmatsak nak beekim po a hmongkru ka hmuh kue.
	(Thuphran 15:6) Leithe parih thoem u pueng fanchrang tu parih beekim khui yei am thoenglaw ka hmuh kue. Amni kha ciim ein kah kha yeik pueng suisa u ein, am krangtuah hrui suisak ca awn pin u kue.
	(Thuphran 15:7) Khanei ahnunhring tueiprang pali ei apum mein aloet la hring om pueng Fanpuhri ei kawthed nak awn be pueng hrui malang parih fanchrangtu parih a peek hei.
	(Thuphran 15:8) Beekim kha Fanpuhri ei huham awn hluengtai nak khuiyei lut law pueng meikhu awn bekhuep ein, fanchrang parih ei leithe parih oeh a boeih pha ei chrueih, hauphi beekim khuilah oeh lut hlot kue.
Chapter 16
AlammaThueinak Malang
	(Thuphran 16:1) Khanei beekim ma fan chrang parih ei am soeu athang he lah "Ceit na Fanpuhri ei thueinak malangtu parih dekfanla hlon a ti ka ya kue.
	(Thuphran 16:2) Khatiein alamma fanchrang, ceit ein dekfanla, a malang hlon ein, khisa ei neknak awm pueng awn ani ei rup beh u pueng ein chrang thednak awn taihsannak bi pueng poengah tueih eilah hlutna sak hei kue.
Apahnih Thueinak Malang
	(Thuphran 16:3) Khanei apahnih fanchrang ngein, tuili fanla, a malang hlon ein chrangsi ei si mueihla tui lat ein tuili khuiyei ahring poeng siboeih kue.
Apathum Thueinak Malang
	(Thuphran 16:4) Apathum nak fanchrang ein, tuinutuei fanna a malang hlon ein tuilongcatu sila lat u kue.
	(Thuphran 16:5) Khanei tui ngoeng pueng fanchrang ein, "Nang chrangdueng, O Chrang ciim apum, na awm hnui, na om khoen pueng, cawhtu thu na chranak awn na dueng kue.
	(Thuphran 16:6) Hatulatiah amni ein chrang ciim awn Sanghmatu ngon hei ein, am awk kei lah si na pe hei kue. Amni akhamueihla am kra eilah hawina u kue a ti ka ya kue.
	(Thuphran 16:7) Beeknak ah am toek kha, Oe atangkik la, Aw Bawipa Fanpuhri athamah soeih, thu na chra kha dueng ein tang kue!
Apali thueinak Malang
	(Thuphran 16:8) Apalinak fanchrang ein, khawhni fanla, a malang hlon ein, chrangtu mei awn uihsak hei nak rah kue.
	(Thuphran 16:9) Chrangtu kha khawhni ei ahlok low ein auih hei lah, cawh ei leiraitu kruem pueng Fanpuhri ei ming thaiphraw u ein, oeh yutla Fanpuhri ei hluengtai nak haw oeh thangsak u kue.
Apahra Thueinak Malang
	(Thuphran 16:10) Apanga nak fanchrang ein, khisa ei ngoihnak fanna, a malang hlon ein, a ram kha hmuep khuila cumbing kue. Anat lah chrangtu kouprang u ein am lei kuet u kue.
	(Thuphran 16:11) Am hlut anat phulah fankhaw Fanpuhri phrukh nak u ein, khanaphi am bitu oeh yut u kue.
Aparuk Thueinak Malang
	(Thuphran 16:12) Aparuk nak fanchrang ngein, Euphrates tuinu puei yei fanna, a malang hlon ein, khacawh ei tui koei ein hnilaw lammei Hrangpuei tu ei lam prang u kue.
Armageddon
	(Thuphran 16:13) Hmueichra the pathum ka hmuh ein, khacawh kha uphruttu awn toeng ein, Naka ei rong khui, khisa ei rong khui, sanghma loi yei rong khuiah lut law kue.
	(Thuphran 16:14) Amni kha khawram mei hmueichratu, coeinak bih u puengtu, thamah pueng Fanpuhri ei hnuep pueiah, tuk kei hmokla, dekfannei Hrangpueitu, khoepbou veng u pueng tu lah kra u kue.
	(Thuphran 16:15) ("Boennoe, a ru mueihla ka law ei! oeh ih la ngaihna ein apruitanglah oeh yak keila, a cuhni khoem tawng pueng kha a youthen kue.
	(Thuphran 16:16) Hebrew thu awn Armageddon lah am sui yei hmunna hrangpueitu hmueichra the ein khoep hei kue.
Aparih Thueinak Malang
	(Thuphran 16:17) Khanei aparih nak fanchrang ein, khawkhi fanna a malang hlon ein, beekim khui yei bawingoih nak hmaiah, "Cawh ka rip kue! tila oithang law kue.
	(Thuphran 16:18) Akhana khawpralaih ein, hmuemkrek nak, krekpouk nak, awn lipi ataoela thueih kue. Leidek fanna chrang a omma tuen ein cawhmueih ei lipi oeh thueihman kue. Khatiein lipi anui thueih kue.
	(Thuphran 16:19) Khaw puei nu kha pathum la boukru ein, ram poeng ei khawpueitu kruh boeih u kue. Khatiein Fanpuhri ein Babylon khaw puei kha thuem ein a kawthed nak yu awn be pueng malang a pek.
	(Thuphran 16:20) Ralak avan kha afeila dong ein cungtu oeh hmuh bai.
	(Thuphran 16:21) Chrang tu ei fanna khawmik lamei kruilaw pueng relungtu apum boeinak ah phra ci krukah rueh ein, rethe ei hmokla chrangtu ein Fanpuhri the kha na u kue.
Chapter 17
Khisathe Awn Nutong
	(Thuphran 17:1) Khanei malang parih tah u pueng fanchrangtu parih ei, apum mein law ein, ni thu puei kue, "law, tuituei fanna ngoi ein pretdeng pueng nutong abau nu ei thuchra nak kan hmuh ei ati.
	(Thuphran 17:2) Leidek fan nei Hrangpueitu ani awn oeh thumcamla pretdeng u ein, leidek fannei awm upuengtu ani awn oeh thumcamla pretdeng nak yu awn ruirek u kue a ti.
	(Thuphran 17:3) Khanei ani ein Hmueichra awn prong hmula ni ceh puei ein, akhala a lupum parih awn a ki parih awm ein Fanpuhri ei ming thekhanak awn be pueng khisa sen nei fanna ngoi pueng nutong apum ka hmuh kue.
	(Thuphran 17:4) Khacawh ei nutong kha, asen awn asim suisa ein, hrui lungtu awn retha awn bilou krukue. Nutong ngei kuttah oeh ciim pueng pretdeng nak awn proksak nak awn bekhuep pueng hruiphawi pom kue.
	(Thuphran 17:5) Ani ei tairi ah thuk pueng ming an ruk kha: "Babylon nu, pretdeng upueng awn dekfannei proksak u pueng ei nawi" ti lah kra kue.
	(Thuphran 17:6) Chrang ciim tuei si awn Jesu ei ming hmatsak nak bih upueng tuei si rui pueng nutong ka hmuh kue. Ani ka hmuh ah, anuilah ka coei kue.
Khisathe Ah Ngoipueng Nutong
	(Thuphran 17:7) Khanei fanchrang ngein an toek, hatulah na coei? Alupum parih awn aki pahra awmpueng khisathe awn nutong ei athuk nang kan then nei.
	(Thuphran 17:8) Na hmuh ei khisa kha, tuboeih oeh awm ein, krumhe pueng hongnu ei lutlawkom dimaih eilah ceit kue. leidek fanna awm u pueng tu, leidek asuennei hringnak cabu khuiah ming oeh ruktu, awmkhoen ein tuboeih oeh awm pueng awn awm law ei, khisa am hmuhah coei u kue.
	(Thuphran 17:9) "Cawh ei hmuhmat nak kha luchrok lah kra kue. Lupum parih kha nutong ei ngoihnak cung parih lah krakue. Amni kha hrangpueitu lah phi kra u kue.
	(Thuphran 17:10) Panhra kruh ein, apum awm ein, afei apum oeh law pha kue; Ani law kom, asoeng poet ta ni a om kaw.
	(Thuphran 17:11) Khisa kha, ayanla om ein, tuboeih oeh awm pueng khisa kha, apa rednak hrangpuei lah kra kue, ani kha parih khuiyei apumlah kra ein, dinak la suttei.
	(Thuphran 17:12) Aki pahra lah nam hmuh kha ram kruemnak huham oeh tapha u pueng hrangpuei pahratu lah kra u kue, khanaphi khisa mahla, khaw noed apum ma hrangpuei mueihla kruemnak kei titheinak rah ei.
	(Thuphran 17:13) Amni kha lung apum awn am titheinak awn huham khisa peh u ei.
T0 Ei Noengnak
	(Thuphran 17:14) Amni kha T0 awn tuh u ei, T0 ein noeng hei yei hatulatiah ani kha bawi tuei Bawi lah kra ein, hrangpuei tuei Hrangpuei lah kra ein; Ani awn awm hmaih u pueng tu kha, khue hei tu awn hruei hei tu awn betak awn awm u pueng lah krah u kue.
	(Thuphran 17:15) Khanei fanchrang ein an toek,: pretdeng pueng nutong ei ngoih nak, na hmuh ei tui kha, ramtu, chrangtu, pinamtu, ahahalah thu u pueng lah kra u kue.
	(Thuphran 17:16) Na hmuh ei aki paatu awn khisa ein, pretdeng pueng thueina nih ein, akingtang lah didamsak nih ein cehta nih ei, ani ei asa ai nih kom mei awn khum nih ei.
	(Thuphran 17:17) Hatulatiah Fanpuhri ei thutu akuem mei chrueih, lung apum awn am ramtu khasa ah ap u kom, Fanpuhri ei a ngaihtueh bi eilah am lungsin khuilah takpe hei kue.
	(Thuphran 17:18) Na hmuh ei nutong kha leidek hrangpuei tu kruem nak kei khawpueinu ni an ti nak.
Chapter 18
Babylon Kruknak
	(Thuphran 18:1) Cawhtu apri kon na Fankhaw lamei krum law ein, ti thei nak abau ta pueng fanchrang fei ka hmuh ein, a hluengtai nak awn leidek deivang kue.
	(Thuphran 18:2) Ani huham awi awn khue ein, "Kruhkue, Babylon khawpueinu kruhkue! Ani kha khawramtuei omnak hmunlah tang ein, oeh ciim pueng hmueichra poeng ei yingoinak hmun, oeh ciim pueng va poeng ei yingoinak hmun, oeh ciim ein proksak pueng khisa poeng ei yingoinak hmun lah kra law kue.
	(Thuphran 18:3) Hatulatiah ramtu avan ani ei pretdeng nak yu rui u ein, leidek hrangpueitu ani awn pretdeng u ein, leidek fannei sumlei u pueng tu ani ei cukcik nak huham awn mang u kue."
	(Thuphran 18:4) Khanei khawmik lamei oifei ka yak, ka chrangtu, ani ei katnak oeh nam rumbom mei awn, am thoih lei oeh nam rah eilah, ani ei ka lawh u.
	(Thuphran 18:5) Hatulatiah ani ei katnak kha fankhaw duet lah bekhuep ein, Fanpuhri ein ani ei boeunaktu thuem hei kue.
	(Thuphran 18:6) Afeitu a peek mueihla, ani pe u, a bitu mueihla akhuihnih la thung u; phawi khuiah a hnoek mueihla, ani ei ham la, akhuihnih la hnoek pe u.
	(Thuphran 18:7) Ani amah ngak kru ein, hlimtuinak awn a hringom mueihla, kiukrah nak awn khuikha nak tu peh u; hatulatiah ani ei lungsin na, hrangpueinu mueihla ka ngoi yei, hmeinu lah oeh ka krakue, kiukrah nak oeh ka hmuh he ei a ti.
	(Thuphran 18:8) Khatiein ani ei fanna ahnuepoet heah, sihnak awn kiunak, toigai nak sut law ei, ani mei yein ui yei, hatulatiah thamah pueng bawipa Fanpuhri ein ani thuchra khoen kue.
Babylon Ham Kiunak
	(Thuphran 18:9) Khanei ani awn hlimtui hmaih u ein ani awn pretdeng nak bilou u puengtu, ani ui yei meikhu am hmuhah luelawi ayoe u kom kiu krap u ei.
	(Thuphran 18:10) Akhuikha nak krih u kom asounak lah am dueih ah, "A yoe! a yoe! Aw khawpueinu, thamah pueng Babylon khawpuei! Khawnoed apum khuiah nang ei thuchranak sut law kue.
	(Thuphran 18:11) Dekfannei sumlei upuengtu ein ani kiukrah oehngoek u ein am khawh themtu lei yei oeh awm kue.
	(Thuphran 18:12) Am khawhthemtu kha, hrui, ngui, aphukuei lung awn rethatu; yihkram veh, anuk, pica boe awn asen, sing aphukueitu, vueifa awn am bi ahaha, sing aphukuei, rawhum, si awn lungbaawk.
	(Thuphran 18:13) Hliha sing, singhai theihtu, abaw ui pueng, muerrh awn frankincense; yu, olive thau, caanghmuen veh, awn vaipi cang, seina, to, setu, hletu, saiitu, hnicim mei pumsa awn hringnak lah kra kue.
	(Thuphran 18:14) Na lungsin nei yakhlue atheih ein ni poeng ta ei, ni tousak pueng avan awn anisoeihtu ein ni chrueh takom, oeh na hmuh bai he eini.
	(Thuphran 18:15) Khacawh ei khawhtu yoi u ein mang law pueng boeitu, ani ei khuikha nak am krihnak awn, asounak ah duei u ein kiukrah oehnhroek u kue.
	(Thuphran 18:16) Kouprang u ein, "Ayoe, ayoe, Aw khawpueinu, hnikram aveh, asim asen awn na satseh kru ein, retha, aphu kuei lung, hrui awn akah khaphurng lah na suisa mante pueng ni!
	(Thuphran 18:17) Hatulatiah khawnoed apum khui ah khamueih ei mangnak anuipai didam nak sut law kue! Tuili poeng ein hramcatu awn tuli ah ceitveng u pueng ha u phi, tuikong hnontu awn tuili ah am bungpuei khudnak yap u puengtu, asou nak ah duei u kue.
	(Thuphran 18:18) Nutong ui yei meikhu am hmuhah kiu u ein, cawh ei khaw pueinu awn toeng pueng khawpuei awm mei yaw? Tila viikprang u kue.
	(Thuphran 18:19) Am lupum fanna vut phrang u ein, oengoek kiukrah nak awn viikprang u ein, "Ayoe, ayoe, Aw khawpueinu, tuiah tuikong awn ceit veng u pueng chranhgan nein ani ei buehmang nak awn paw, am bawimang taklawh law! Khawnoed apum khuiah hret dikam palai kue ti u ei.
	(Thuphran 18:20) Aw Fankhaw, Nangmih chrang ciimtu, awn thoeitu awn sanghmatu, khacawh ei khawah akra awn yeikrai u. An thekhanak uh mueihla, ani Fanpuhri ein thuchra khoenkue!
	(Thuphran 18:21) Khanei thamah pueng fanchrang ngein caang rednak lungnu abau he yoek ein tuili khuilah fit ein, Babylon khawpueinu kha ahawtiahphi oeh hmuh bai he ei lah, acawh mueih la, athekhala fih ei a ti!
	(Thuphran 18:22) Tingtueu tum awi, tengtoeu awi, pueluen awi, phungka la awi, oeh na ya he ei, sumlei nak bibi hatuphi nangah ahawtiahphi oeh hmuh bai yei, caangred awi phi nangah ahawtiahphi oeh yaak bai yei.
	(Thuphran 18:23) Meiim mei avaang kha nangah ahatiahphi oeh yaak bai yei. Chrumah vamah u ei prang awn laa tuei awi phi nangah ahawtiahphi oeh yaak bai yei. Na sumlei chrangtu kha leidek fanna chrangvai lah kra u ei, kutlam na boen theinak awn khawpoeng na theilaina kue.
	(Thuphran 18:24) Sanghmatu awn chrangcimtu awn leidek fannei am ngon avan nei si khacawh ei khawah hmuh a ti.
Chapter 19
HALELUAH
	(Thuphran 19:1) Cawhtu ka yaak konna khawmik lamei chrang apinam mei awi mueih ka ya ein, "Haleluah! Khuinak hluengtai nak awn huham koena pueng kha Fanpuhri ni.
	(Thuphran 19:2) Hatulatiah thu a chra kha dueng ein tang kue. Apretdeng nak awn leidek thedsak pueng pumyoi nu thuchra khoenkue, ani ei kut awn a tueihyoih tu ei sisoisak phutuh khoenkue tila soeu u kue.
	(Thuphran 19:3) Khanei "Haleluah! a vuimei khu loetseh tila vik bai u kue!"
	(Thuphran 19:4) Ahramca thawnghleili awn ahnuhruit tuei prang palitu bawingoih nak ah ngoi pueng Fanpuhri koop u ein beh u ein, "Amen! Haleluah" tila soeu u kue.
	(Thuphran 19:5) Khanei bawingoih nak lamei oi kha," Nangmih a tueihyoihtu avan awn nangmih ani nam krih pueng, ayawi awn abau tu, nim Fanpuhri ei aming thangsak u tih kue."
T0 Ei Chruum Nak
	(Thuphran 19:6) Khanei chrang adoem mei oi mueihla thang pueng ka yah ein, khacawh kha tui adoem mei hou awn toeng ein, thanghe pueng khaw hmuem oi mueihla, "Haleluah! Thamah pueng nim Bawipa ein kruem kue! tila soeutai u kue.
	(Thuphran 19:7) Yeikrai hlimtui nak awn Ani a hluengtai nak nim thangsak ke, hatulatiah T0 ei chrumah nak kei sut law ein a chru ei phi bi lou kru khoen kue.
	(Thuphran 19:8) Hnikram a veh veh, kahkhayek pueng awn ciimcaih pueng a suisak kei, peh khoenkue tila soeu u kue. (Hnikram veh kha chrangcim tuei adueng lah am bi lawh ni).
	(Thuphran 19:9) Khanei fanchrang ein an toek, ru: T0 ei chruum nak ah am khue hei kha youthentu lah kra kue a ti! "Cawhtu kha Fanpuhri ei thutangtu ni tila Ani ein phi an toek."
	(Thuphran 19:10) Khanei Ani beek keilah a khaw ep pa ka koop ein, ani ein an toek, khamueih oeh bi! keikha na bibi puei awn na koeinautu Jesu ei mawng hmatsak puenglah ni ka kra. Fanpuhri mah be! Hatulatiah Jesu ei mawng hmatsak kha Hmueichra ei thutoeknak lah kra kue an ti nak."
Sebaawk Ah Cumnak
	(Thuphran 19:11) Khanei khawmik ahmongkru ka hmuh ein, Sebaawk apum ka hmuh kue! Cum pueng apum kha betak awn cengrepueng lah khue u ein, adueng lah thuchra ein tukbih kue.
	(Thuphran 19:12) Amik rawikha mei doei mueih law ein alu fanna khuemuek ada bueng kue, Amah konna ha u ein oeh a hmat aming ani ah ru u kue.
	(Thuphran 19:13) Si khuiah hluh ei suisak suisa ein, Ani ei mingkha Fanpuhri ei thu lah sui u kue.
	(Thuphran 19:14) Fan raikaptu kha suisak ani he baawk ein ciim pueng suisa u ein, sebaawk ah cum u ein Ani hrui u kue.
	(Thuphran 19:15) Arong ah lut law pueng cimpat awn khuipoeng tuh hei kue. Ani ei sithongchrai awn kruem hei kue. Thamah pueng Fanpuhri ei kawthed nak pucuengtui suinak Ani ein leh kue.
	(Thuphran 19:16) A suisak awn a pheitui fanna hrangpuei tu ei Hrangpuei, bawi tu ei Bawi tilah ani ei ming ru u kue.
Khisatu Sungdi Nak
	(Thuphran 19:17) Khanei khawhni fanna duei pueng fanchrang ka hmuh ein, khawmik thungah yong veng u pueng vatu, Fanpuhri ei mangbuh ailah am krum law ei lah athang owow lah khue hei kue.
	(Thuphran 19:18) Hrangpueitu, Raikap bawitu, chrangvaitu, setu, cum u pueng avan, saii awn tamna an pahnih, ayawi abau tuei sa u oe tina hei kue.
	(Thuphran 19:19) Khanei khisa ka hmuh ein, dekfannei hrangpuei tuon am raiikaptu, se ah cumpueng awn araikaptu tuk keilah cunboem u kue.
	(Thuphran 19:20) Khisa awnna sanghma loitu, pang u ein, sanghma loitu kha khisa ei hmaiah coeinak bih u ein khacawh awn khisa ei neknak am rah ei awn a rup am beek keilah theina hei u pueng lah kra u kue. Khacawh rawi an pahnih katmei tuili khuila, ahring palunglah thum rawi u kue.
	(Thuphran 19:21) Se ah cum pueng ei rong ah lut law pueng cimca awn poih u pueng tu ngon hei u kue; Am satu vatu avan nein am phuelah ai u kue.
Chapter 20
Khawram Thongkrum Nak
	(Thuphran 20:1) Khanei khawmik lamei krum law pueng fanchrang ka hmuh ein, sirui abau awn anuilah krum pueng hongnu kengnak a kut awn pom kue.
	(Thuphran 20:2) Ani ein satan awn khawram lah kra pueng aruem mei ruinu, naka, pang ein, kum phraga ah ani thong chrum kue.
	(Thuphran 20:3) Khanei anuilah krum pueng hong khuila, ani fit ein, khai ein a nek, khatiein kum phraga oeh a boeih pha chrueih, ha u phi oeh theina kue. Khakonna, ani niin a soeng lut law kue.
Chrang Ciimtu Awn Jesu
	(Thuphran 20:4) Bawingoih naktu ka hmuh ein, thuchra theinak am peektu khacawh ei fanna ngoi u kue. Fanpuhri ei thu hmok awn, Jesu Chrih ei mawng hmatsak nak hmokla, am roentuei Hmueichra phi ka hmuh hei kue. Khacawhtu kha, am kut awn am tairi ah khisa ei neknak oeh rah u pueng tu awn khisa ei a rup oeh beh u pueng tu lah kra kue. Hring bai u ein Jesu awn kum phraga ah kruem hmaih u ei.
	(Thuphran 20:5) Poih u pueng tu kha kum phraga oeh a boeih pha ei chrueih oeh hring u ei. Cawhkha thawhnak cuek lah kra kue.
	(Thuphran 20:6) Thou cuek pueng kha ciim ein a youthen pueng lah kra kue! Apahnih sihnak kein amni ah hatu huham oeh tah u ein, amni kha Fanpuhri awn Jesu Chrih ei taiiruetu, Ani awn kum phraga ah kruem hmaih u ei.
Khawram Mei Dinak
	(Thuphran 20:7) Kum phraga a boeih lawah, thong khuiyei khawram lut law ei.
	(Thuphran 20:8) Leidek alaw akrak, cumsip aki pali ei ramtu la ceit veng kom theina hei yei, Gog awn Magog, Khawdek tuk keilah kruum hei u ei. Amni kha, am mila tuili ei lairuen kruk lawh u kue.
	(Thuphran 20:9) Amni dek akaunak lah law u ein, chrang ciimtuei om nak, Fanpuhri ei yongnak khawpuei vei u ein phi, fankhaw lamei, mei kruilaw ein amni ui hei kue.
	(Thuphran 20:10) Amni thei na pueng, khawram kha, sanghma loi tu awn khisa an pahnih katmei tuli khuilah fit u kue. Akhala, amni kha hnuep awn than aloetla khuikha nak hmuh u ei.
Ahnusoeih Thuchranak
	(Thuphran 20:11) Khanei Bawingoih nak abaawk nu awn afanna ngoi pueng chrang apum ka hmuh kue. Ani ei hmaiah fan awn dek dong nih ein, anni ei hamla hmun oeh hmuh bai.
	(Thuphran 20:12) Asii ayawi abau, ka hmuh ein, bawingoih nak hmaiah duei u ein, cabutu hmong u kue. Khanei cabu fei lah kra pueng hringnak cabu haw hmong u kue. Cabu khuiah am bitu am ruk mueihla, a siitu thuchra hei u kue.
	(Thuphran 20:13) Tuili ein amah ah awm pueng chrangsitu ap hei ein, sihnak awn ceikhaw ein phi anni ah awm pueng chrangsiitu ap hei kue. Am bitu mueih la apumci thuchra hei u kue.
	(Thuphran 20:14) Khanei sihnak awn ceikhawtu meituili khuila fit hei u kue. Cawh ei mei tuili kha, apahnih sihnak lah kra kue.
	(Thuphran 20:15) Hringnak cabu khuiah a ming oeh hmuh ha u phi, mei tuili khuila fit hei u kue.
Chapter 21
Jerusalem Thai
	(Thuphran 21:1) Khanei dekthai awn fanthai ka hmuh ein, hatulatiah alamma dek awn alamma fan khum khoen ein, tuili oeh awmbai he kue.
	(Thuphran 21:2) Vamah law ei nuta avaa ei hamlah, atoulah bilou kruh ein, a some phran mueihla, khawmik khuiyei Fanpuhri ei lamei krum law pueng, Jerusalem thai awn khawpuei thai ka hmuh kue.
	(Thuphran 21:3) Bawingoih nak lamei thang law pueng oi kha, "Boen u, Fanpuhri ei om nak hmun chrangtuah awm ein, Ani kha amni awn awm hmaih u kue. Amni a chrangtu lah kra u ein, Fanpuhri amah kha amni ei Fanpuhri mueih lah awm kue.
	(Thuphran 21:4) Am mik kei mikphritui avan Ani ein hruh pe hei kue. Sinak oeh awm bai he ei, kiunak awn ayoenak, natnak, oeh awm bai he ei, hatulatiah ayanlameitu khumboeih u kue a ti ka ya kue.
	(Thuphran 21:5) Bawingoih nak ah ngoi pueng, "Boen u, avan poeng athailah ka prang ngei."Cawh ru a ti, hatulatiah cawh ei thutu kha tang ein uepnak keilah kra kue. "
	(Thuphran 21:6) Ani ein," Cawh kha bikhoen! keikha Alpha awn Omega, atuennak awn aduetnak lah ka kra kue a ti. Tuihrai pueng ha u phi hringnak tuilong ayoe lah ka awksak kei.
	(Thuphran 21:7) Ha u phi noeng pueng kha cawh ei youthen a routu lah kra ei, ani ei Fanpuhri lah ka krakom ani ka calah kra ei .
	(Thuphran 21:8) Khanaphi krih pueng, oeh yumpueng, proksak pueng, chrang ngonpueng, luilu haica pueng, chrang unpueng, arup behpuengtu awn theilai u puengtu avan nei am hmun kha, kat awn doei pueng meituili khuilah krakue. Cawhkha apahnih sihnak lah kra kue.
Jerusalem Khawpuei Thai
	(Thuphran 21:9) Khanei ahnusoeih leirai parih awn be pueng malang parih tah pueng fanchrang parih khuiyei apum law ein, an toek, lawna, T0 ei chru, vamah ei nutaca kan hmuh ei a ti.
	(Thuphran 21:10) Ani ein Hmueichra awn cungnu ahlueng nak lah, ni ceh puei ein, Fanpuhri ei lamei Fankhaw khuiyei law pueng Jerusalem, khawpuei ciim ni hmuh kue.
	(Thuphran 21:11) Khacawh kha Fanpuhri ei hluengtai nak lah kra ein; khacawh ei a angkha atoelah aphu kuei lung, jasper lung awn toeng ein crystal lung mueihla la ciim kue.
	(Thuphran 21:12) Khacawh kha bau ein, vonghlueng ein kawttu hleihnih law ein, kawtkeng poeng ah fanchrangtu hleihnih awn Israel pakhui hleihnih ei mingtu am ruk.
	(Thuphran 21:13) Khawlaw vangah kawt pathum, khawkrak vangah kawt pathum, asip vangah kawt pathum, acum vangah kawt pathum awm kue.
	(Thuphran 21:14) Khawpuei thungnak vongkha tung hleihnih lawh ein, khacawhtu ei fanna, To ei thoei tu ei am ming hleihnih am ruk.
	(Thuphran 21:15) Kei ni thu puei pueng fanchrang nein khawpuei awn khawpuei kawt awn vongtu nuetnak hruicung pom kue.
	(Thuphran 21:16) Khawpuei kha aki pali lawh ein, ayun adang teh kue. Nuetnak cung awn khawpuei a nuetta, stadia simhra hleihnih lawh ein ayun awn adang teh kue.
	(Thuphran 21:17) Ani ein khawpuei vong nuet ein, fanchrang ei nuetnak lah kra pueng, hnicim mei nuetnak awn, dong phra awn likip awn dongli law kue.
	(Thuphran 21:18) Khawpuei vonhgkha jasper lung awn pranhg u ein khawpuei kha chradan mueihla ciimpueng hruicim mueihla caih kue.
	(Thuphran 21:19) Khawpuei yei vongthung nak vong tungkha lung aphu kuei poeng awn am bilawh. Alamma cuek tungkha lungnuk, apahnihnak kha lungsen, apathumnak lungle, apalinak lung kim.
	(Thuphran 21:20) Apahranak kha lungle, aparuk nak kha lungvang, aparihnak kha lung ai, aparednak kha lungkring, apakonak kha lungkah, apahranak kha lungkimle, ahlei oetnak kha lungsen, ahleihnih nak kha lipilung lah kra kue.
	(Thuphran 21:21) Kawt hleihnih kha retha hleihnih awn kawt apum ma retha apumci awn am bi. Khawpuei yei lampuei kha hrui awn bi lah kra ein chradan mueihla ciim kue.
	(Thuphran 21:22) Khawpuei yei beekim oeh ka hmuh ein, hatulatiah thamah pueng Bawipa Fanpuhri awn To kha khawpuei yei beekim lah kra kue,
	(Thuphran 21:23) Khawpuei ah khawhni awn chra ei sue a oeh ngaihkue, hatulatiah Fanpuhri ei hluengtainak khacawh ei khawpuei vaangsak ein, T0 kha meiim lah kra kue.
	(Thuphran 21:24) Khacawh ei vaangnak awn khuipoeng ceit veng u kom, dekfannei hrangpueitu am hluengtai nak law puei u ei.
	(Thuphran 21:25) Khacawh ei kawt kha ahawtiahphi oeh khai u ei, hatulatiah khacawh ah than oeh awm mei.
	(Thuphran 21:26) Khuipoeng ngein taklawh nak awn am hluengtai nak khacawh ei khuila law puei u ei.
	(Thuphran 21:27) Khanaphi oeh ciim pueng, tueihleh ei, thei lai pueng, ahawtiahphi khawpuei khuilah oeh luttei, khanaphi hringnak cabu khuiah aming am ruk tu doengni am luh kaw.
Chapter 22
Hringnak Tuinu
	(Thuphran 22:1) Khanei fanchrang ngein lung mueihla ciimpueng hringnak kei tuinu ni hmuh ein, T0 awn Fanpuhri ei bawingoihnak kei lawng law kue.
	(Thuphran 22:2) Khawpuei yei lampueitung athung ah lawng kue. Tuinu vangveiah hringnak sing awm ein, chratoe atheih ahaha hleihnih lah thei ein, chratoe theipai kue. Khacawh ei ahnah tu kha khuipoeng ei cangnak lah kra kue.
	(Thuphran 22:3) Runcenak kaiah hatu phi oeh awm bai kue. T0 awn Fanpuhri ei bawingoih nak kha khawkhuiah awm ein, atueihyoihtu ein Ani beh u kue.
	(Thuphran 22:4) Ahmai hmuh u eini, Aming kha amni ei tairi fanna awm kue.
	(Thuphran 22:5) Than oeh awm bai yei. Amni ah meiim vaang ei, khawhni ei avaang, oeh vang bai yei, hatulatiah Bawipa Fanpuhri ein, amni sue hei kom aloet la kruem u ei ni.
Jesu Lawei
	(Thuphran 22:6) Ani ein an toek,"Cawh ei thutu kha tang ein betanglah kra kue. Bawipa Fanpuhri ei Hmueichra ei sanghmatu ein, atueihyoihtu kralaw u eitu hmuh eilah a fanchrang tuei kue a ti.
	(Thuphran 22:7) "Boen u, oeh soupha kom ka law ei! Cawh ei cabu khuiyei toek kei thutu ngai pueng kha a youthen kue.
	(Thuphran 22:8) Kei, John ein, cawhtu ka hmuh ein ka yapueng lah ka kra kue. Ka hmuh yaak hei ah, khacawhtu ni hmuh pueng fanchrang ngei khaw ep pa, ka koop ein ka beek lawhlueah.
	(Thuphran 22:9) Ani ein an toek, khamueihla oeh bi! keikha, na koeinautu awn sanghmatu, cawh ei cabu ei thutu ngai u puengtu awn, nang ei puei tueihyoih lani ka kra. Fanpuhri be a ti!
	(Thuphran 22:10) Khanei ani ein an toek, cawh ei cabu khuiyei toek kei thutu oeh kuep khang ngoe, hatulatiah niin yoe law kue a ti.
	(Thuphran 22:11) Athe bi pueng athe bi toeih seh, proksak pueng proksak toeih seh, dueng pueng dueng toeih seh, ciim pueng ciim toeih seh, an ti nak.
	(Thuphran 22:12) "Boen u, oeh soupha kom ka law ei, chrengnak phi ka tah kue, ha u phi a bi mueihla ka thungbai yei,
	(Thuphran 22:13) Keikha Alpha awn Omega lah ka kra ein, alamma awn ahnusoeih lah ka kra ein, atuennak awn aduetnak lah ka kra kue a ti.
	(Thuphran 22:14) Am suisak phoek u pueng tu am youthen kue, khawpuei khuila kawt teika lut u kom, hring nak singtheih ai u ei.
	(Thuphran 22:15) Pung lameitu kha uitu, tuihai bih u pueng tu, luilu pretdeng u puengtu, chrang ngon u puengtu, arup be u puengtu, theilai yongna u ein theilai u puengtu poeng awm u kue.
	(Thuphran 22:16) Kei, Jesu, chrangboem tu ei hamla cawh tu ei mawng ni hmat sak u ei fanchrang ka tuei law kue. Keikha, David tei sonlawnak, apra, vaang pueng thaihke aiisi lah ka krakue.
	(Thuphran 22:17) Hmueichra awn nula ein, "Law!" tih nih kue. Yah u puengtu ein phi law! tih u seh. Ha u phi tuihrai pueng, law seh; ha u phi yahlue pueng kha, ayoe lah hringnak tui lou seh.
	(Thuphran 22:18) Cawh ei cabu khuiyei toek kei thutu yahpueng hauphi ka hmatsak hlue kha: Hauphi khacawh tha pueng kha, cawh ei cabu khuiyei toek kei leirai awn Fanpuhri ein ani thap si ei ni.
	(Thuphran 22:19) Cawh ei thutoek cabu ei thutu pai pueng ha u phi, cawh ei cabu khuiyei toektu, khawpuei ciim awn hringnak singtheih ei a rah ei sue Fanpuhri ein lawhpe eini.
	(Thuphran 22:20) Cawh tu ei mawng hmatsak pueng ein,"Oe, oeh sou pha kom ka law ei!" Amen! Law, Bawi Jesu!
	(Thuphran 22:21) Bawipa Jesu ei boenak nam van na awm seh.